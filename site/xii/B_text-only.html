<?xml version="1.0" encoding="UTF-8"?>
<div class="edition-text">
   <div class="text">
      <p class="line">Oez seingneur tuit li amant</p>
      <p class="line">Cil qui d'amors se vont penant</p>
      <p class="line">Li chevalier et les puceles</p>
      <p class="line">Li damoisel les damoiseles</p>
      <p class="line">S'a cest conte voulez entendre</p>
      <p class="line">Moult i porroiz d'amours aprendre</p>
      <p class="line">Ce est du roy Floire l'enfant</p>
      <p class="line">Et de Blancheflor la vaillante</p>
      <p class="line">De cui Berte aus granz piez fu nee</p>
      <p class="line">Puis fu en France coronnee</p>
      <p class="line">Fame fu au gentill baron</p>
      <p class="line">Pepin le roy pere Charlon</p>
      <p class="line">Berte fu mere Charlemainne</p>
      <p class="line">Qui puis tint et France et le Mainne</p>
      <p class="line">Floire son pere que vous di</p>
      <p class="line">Uns rois paiens l'engenoï</p>
      <p class="line">Et Blancheflour que tant ama</p>
      <p class="line">Uns quens crestiens l'engendra</p>
      <p class="line">Floires fu touz nez de paiens</p>
      <p class="line">Et Blancheflour de crestiens</p>
      <p class="line">Bauptizier se fist en sa vie</p>
      <p class="line">Floires por Blancheflor s'amie</p>
      <p class="line">Car en .i. biau jor furent né</p>
      <p class="line">Et en une nuit engendré</p>
      <p class="line">Puis que Floires fu crestiens</p>
      <p class="line">Li avint grant ennor et biens</p>
      <p class="line">Car puis fu il rois de Hongrie</p>
      <p class="line">Et de la terre de Bougrie</p>
      <p class="line">Uns siens oncles fu morz sans hs</p>
      <p class="line">Qui de Honguerie estoit rois</p>
      <p class="line">Floires ert fiuz de sa serour</p>
      <p class="line">Pour ce fu sires de l'ennour</p>
      <p class="line">Or sivrai mon proposement</p>
      <p class="line">Si parlerai avenaument</p>
      <p class="line">En une chambre entrai l'autrier</p>
      <p class="line">.i. venredi apres mengier</p>
      <p class="line">Pour deporter aus damoiseles</p>
      <p class="line">Dont en la chambre avoit de beles</p>
      <p class="line">En cele chambre .i. lit avoit</p>
      <p class="line">Qui d'un paile couvert estoit</p>
      <p class="line">Indes et rouz broudez par tors</p>
      <p class="line">Onques plus riches n'ot estors</p>
      <p class="line">Moult tint por boen et chier le paile</p>
      <p class="line">Ainc ne vint mieudres de Tessaile</p>
      <p class="line">Iluec m'assis pour escouter</p>
      <p class="line">Des puceles qu'oï parler</p>
      <p class="line">Les dames estoient serours</p>
      <p class="line">L'une a l'autre parlent d'amours</p>
      <p class="line">L'ainznee d'une amor contoit</p>
      <p class="line">A sa serour que moult amoit</p>
      <p class="line">Qui fu ja entre .ii. enfanz</p>
      <p class="line">Bien a passé plus de .vii. anz</p>
      <p class="line">Mes a .i. clerc dire l'oït</p>
      <p class="line">Qui l'avoit leu en escrit</p>
      <p class="line">El conmenca avenaument</p>
      <p class="line">Einsi dit el conmencement</p>
      <p class="line">Uns rois estoit issuz d'Espaigne</p>
      <p class="line">De chevaliers ot grant conpaigne</p>
      <p class="line">A navie fu mer passez</p>
      <p class="line">En Galice estoit arrivez</p>
      <p class="line">Fenix ot non si fu paiens</p>
      <p class="line">Passé ot mer fus crestiens</p>
      <p class="line">Pour u pais la praie prendre</p>
      <p class="line">Et les viles torner en cendre</p>
      <p class="line">.i. mois tout plain et .xv. dis</p>
      <p class="line">Sejourna li rois ou pais</p>
      <p class="line">Ainz ne fu jour qu'o sa mesniee</p>
      <p class="line">Ne feist li rois chevauchiee</p>
      <p class="line">Viles roboit avoir prenoit</p>
      <p class="line">Et a ses nes tout conduisoit</p>
      <p class="line">De .xxx. liues de rivage</p>
      <p class="line">Ne remanoit ne bues ne vache</p>
      <p class="line">Ne chastiaus ne bois en estant</p>
      <p class="line">Vileins ni vet son buef querant</p>
      <p class="line">Es vous le pais tot destruit</p>
      <p class="line">Paiens en ont joie et deduit</p>
      <p class="line">Dont s'en vont li rois reperier</p>
      <p class="line">Ses nes a fet appareillier</p>
      <p class="line">Puis apela de ses fourriers</p>
      <p class="line">Plus de .xl. chevaliers</p>
      <p class="line">Seingnor fet il car vous armez</p>
      <p class="line">Cil autre chargeront assez</p>
      <p class="line">Alez lasus en cez chemins</p>
      <p class="line">Guetier por rober pelerins</p>
      <p class="line">Dont s'en vont cil en la chanpaigne</p>
      <p class="line">Gardent aval parmi la plaigne</p>
      <p class="line">Pelerins voient qui montoient</p>
      <p class="line">La montaigne que il guetoient</p>
      <p class="line">Il leur vint seure ses assaillent</p>
      <p class="line">Et li pelerins se defaillent</p>
      <p class="line">Des pelerins tuit li plusor</p>
      <p class="line">Leur avoir rendent par amor</p>
      <p class="line">En la conpaingne ot .i. françois</p>
      <p class="line">Chevaliers ert preuz et courtois</p>
      <p class="line">Cil au baron Saint Jaque aloit</p>
      <p class="line">Une seue fille i menoit</p>
      <p class="line">Qui a l'apostre s'ert voee</p>
      <p class="line">Ainz qu'ele issist de la contree</p>
      <p class="line">Pour son mari qui morz estoit</p>
      <p class="line">De cui ou ventre enfant avoit</p>
      <p class="line">Li chevaliers se vout defendre</p>
      <p class="line">Mes il ne chaut de lui vif prendre</p>
      <p class="line">Ainz l'ocient sel leissent mort</p>
      <p class="line">La meschine mainent au port</p>
      <p class="line">Au roi Phenis l'ont presentee</p>
      <p class="line">Li rois l'a forment esgardee</p>
      <p class="line">Il paroit bien a son visage</p>
      <p class="line">Que ele estoit de haut parage</p>
      <p class="line">Et dist s'il puet qu'a la reïne</p>
      <p class="line">Fera present de la meschine</p>
      <p class="line">Car de tel chose li prea</p>
      <p class="line">Quant il mer por rober passa</p>
      <p class="line">Atant s'en entrent tuit es nes</p>
      <p class="line">Amont traient tretuit lor tres</p>
      <p class="line">Bon vent orent et bien portant</p>
      <p class="line">Reperent s'en lié et joiant</p>
      <p class="line">Il n'orent pas .ii. jors erré</p>
      <p class="line">Quant sont en lor terre arrivé</p>
      <p class="line">Atant s'en issi el rivage</p>
      <p class="line">Li rois et tretout son barnage</p>
      <p class="line">A Naples a la cité bele</p>
      <p class="line">Du roy est venu la novele</p>
      <p class="line">La nouvele lié et joiant</p>
      <p class="line">Noncierent cil qui vont devant</p>
      <p class="line">Cil de la vile encontre vont</p>
      <p class="line">A l'encontrer grant joie font</p>
      <p class="line">Tuit se font lié de leur amis</p>
      <p class="line">Qui arrivé sont el pais</p>
      <p class="line">Es vous le roi en la cité</p>
      <p class="line">Son barnage a tretot mandé</p>
      <p class="line">Son eschec lor depart li rois</p>
      <p class="line">Largement car moult ert cortois</p>
      <p class="line">Et pour sa part a la reïne</p>
      <p class="line">De gaaing donne la meschine</p>
      <p class="line">La roïne s'en vet moult liee</p>
      <p class="line">En ses chambres l'a envoiee</p>
      <p class="line">Sa loi li leisse bien garder</p>
      <p class="line">Servir la fet et ennorer</p>
      <p class="line">La meschine iert courtoise et prouz</p>
      <p class="line">Moult se feisoit amer a touz</p>
      <p class="line">La roïne moult bien servoit</p>
      <p class="line">Conme cele cui ele estoit</p>
      <p class="line">.i. jour avint que la meschine</p>
      <p class="line">Ouvroit es chambres la roïne</p>
      <p class="line">.i. gonfanon qui ert le roy</p>
      <p class="line">Si ouvroit la meschine o soi</p>
      <p class="line">La crestienne vit palir</p>
      <p class="line">Mouvoir coulour et tresaillir</p>
      <p class="line">Et a ses flans souvent couchier</p>
      <p class="line">Et soupirer souvent vonchier</p>
      <p class="line">Dont sot bien quel mal ele avoit</p>
      <p class="line">Certeinnement que gries estoit</p>
      <p class="line">Ele demande conbien a</p>
      <p class="line">Qu'ele reçut ce dont mal a</p>
      <p class="line">Cele li a le terme dit</p>
      <p class="line">Et la royne respondit</p>
      <p class="line">Que des ice jour gries estoit</p>
      <p class="line">Et cele noit conçut avoit</p>
      <p class="line">Dont sorent bien sanz deviserer.}</p>
      <p class="line">Le droit terme de l'enfanter</p>
      <p class="line">Le jour de la Pasque Florie</p>
      <p class="line">Si con le reconte lor vie</p>
      <p class="line">Vint li termes qu'ele devoit</p>
      <p class="line">Enfanter ce dont gries estoit</p>
      <p class="line">Travaill orent et paine grant</p>
      <p class="line">Ainz que nez fussent li enfant</p>
      <p class="line">Vallez fu nez de la paienne</p>
      <p class="line">et meschine ot la crestienne</p>
      <p class="line">Li dui enfant quant furent né</p>
      <p class="line">De la feste furent nonmé</p>
      <p class="line">La crestienne pour le jour</p>
      <p class="line">Sa fille mist non Blancheflor</p>
      <p class="line">Li rois mist non a son fill Floire</p>
      <p class="line">Pour ce c'on sache mielz l'estoire</p>
      <p class="line">Moult par ama forment l'enfant</p>
      <p class="line">La mere plus ou autretant</p>
      <p class="line">Conmandé l'ont a la roïne</p>
      <p class="line">Pour ce qu'ele iert de sens garnie</p>
      <p class="line">A norrir et a mestroier</p>
      <p class="line">Dou tretout fors de l'aletier</p>
      <p class="line">Une paienne l'aletoit</p>
      <p class="line">Si con leur lois le conmandoit</p>
      <p class="line">Moult le norrissoit doucement</p>
      <p class="line">Et gardoit ententivement</p>
      <p class="line">Plus que sa fille ne savoit</p>
      <p class="line">Lequel des .ii. plus chier avoit</p>
      <p class="line">Onques ne li sevra mengier</p>
      <p class="line">Ne boivre fors seul l'aletier</p>
      <p class="line">Ensemble en .i. lit les couchoit</p>
      <p class="line">Andeus pessoit et abevroit</p>
      <p class="line">Quant .v. anz orent li enfant</p>
      <p class="line">Bien norri furent et bien grant</p>
      <p class="line">De leur aez en nule terre</p>
      <p class="line">Plus biaus enfanz n'esteust querre</p>
      <p class="line">Quant li rois vit son fill tant bel</p>
      <p class="line">De son aage damoisel</p>
      <p class="line">et s'aperçoit qu'il pot entendre</p>
      <p class="line">A letres le vout fere aprendre</p>
      <p class="line">Gaidons le comande a .i. mestre</p>
      <p class="line">Moult iert bons clers et de bon estre</p>
      <p class="line">Ses parenz iert de sa meison</p>
      <p class="line">Fondez des ars einsi ot non</p>
      <p class="line">Li rois a dit a son enfant</p>
      <p class="line">Que il apraingne en plourant</p>
      <p class="line">Il respont sire que fera</p>
      <p class="line">Blancheflour dont ne aprendra</p>
      <p class="line">Sanz li ne savre ja aprendre</p>
      <p class="line">Ne sanz livre ma leçon rendre</p>
      <p class="line">Li rois respont por vostre amor</p>
      <p class="line">Conmant aussi a Blancheflor</p>
      <p class="line">Que ele aut o toi a l'escole</p>
      <p class="line">Cil fu moult liez de la parole</p>
      <p class="line">Ensemble vont ensenble vienent</p>
      <p class="line">Et la joie d'amours maintienent</p>
      <p class="line">Chaucuns dels .ii. tant aprenoit</p>
      <p class="line">Pour l'autre que merveille estoit</p>
      <p class="line">Li dui enfant moult s'entramoient</p>
      <p class="line">Et de biauté s'entresembloient</p>
      <p class="line">Nus deuls .ii. conseill n'en avoit</p>
      <p class="line">De soi quant l'autre ne veoit</p>
      <p class="line">Au plus tost quel souferrent cure</p>
      <p class="line">En amer mistrent moult lor cure</p>
      <p class="line">En aprendre avoient bon sens</p>
      <p class="line">Au retenir meillor porpens</p>
      <p class="line">Livres lisoient et autours</p>
      <p class="line">Et quant parler oient d'amours</p>
      <p class="line">Ovide ou moult se delitoient</p>
      <p class="line">Es euvres d'amours qu'il ooient</p>
      <p class="line">Li livres les fist plus haster</p>
      <p class="line">Ce sachiez bien d'euls entramer</p>
      <p class="line">Onques d'amer n'orent mesure</p>
      <p class="line">Chaucuns i mist toute sa cure</p>
      <p class="line">Ensemble lisent et aprennent</p>
      <p class="line">De la joie d'amor contendent</p>
      <p class="line">Quant il reperent de l'escole</p>
      <p class="line">Li uns beise l'autre et acole</p>
      <p class="line">Ensemble vont ensenble vienent</p>
      <p class="line">La grant joie d'amor maintienent</p>
      <p class="line">.i. vergier ot le pere Floire</p>
      <p class="line">Ou planté ot la mandegloire</p>
      <p class="line">Toutes les herbes et les flours</p>
      <p class="line">Qui sont de diverses coulors</p>
      <p class="line">Flouri i sont cil arbroissel</p>
      <p class="line">D'amours i chantent ci l'oisel</p>
      <p class="line">La vont li enfant deporter</p>
      <p class="line">Chaucun matin et por disner</p>
      <p class="line">Quant il menioient et bevoient</p>
      <p class="line">Li oisel seur euls se seoient</p>
      <p class="line">Des oisiaus oient les biaus chanz</p>
      <p class="line">C'est le deduit as .ii. enfanz</p>
      <p class="line">Quant ont mengié si s'en revont</p>
      <p class="line">Moult grant joie par voie font</p>
      <p class="line">Et quant a l'escole venoient</p>
      <p class="line">Leur tables d'ivoire prenoient</p>
      <p class="line">Adont lor veissiez escrire</p>
      <p class="line">Letres et vers d'amours en cire</p>
      <p class="line">Leur grefe sont d'or et d'argent</p>
      <p class="line">Dont il escrivent soutilment</p>
      <p class="line">Letres et saluz font d'amours</p>
      <p class="line">Du chant des oisiaus et des flours</p>
      <p class="line">D'autre chose n'ont il envie</p>
      <p class="line">Moult par ont glerieuse vie</p>
      <p class="line">En seul .v. anz et .xv. dis</p>
      <p class="line">Furent andeus si bien apris</p>
      <p class="line">Que bien sorent parler latin</p>
      <p class="line">Et bien escrivre en parchemin</p>
      <p class="line">Et conseillier oiant la gent</p>
      <p class="line">En latin que nus ne l'entent</p>
      <p class="line">Li rois aperçoit bien l'amor</p>
      <p class="line">Que ses fiuz a vers Blancheflor</p>
      <p class="line">Moult forment crient en son corage</p>
      <p class="line">Quant Floires iert de tel aage</p>
      <p class="line">Que fame porra espouser</p>
      <p class="line">Qu'il ne puisse de li torner</p>
      <p class="line">En chambres vient a la reïne</p>
      <p class="line">Conseill prendre de la meschine</p>
      <p class="line">S'ele li donne a son talent</p>
      <p class="line">Ocirra la hastivement</p>
      <p class="line">Puis querra selonc son lignage</p>
      <p class="line">A son fill fame de parage</p>
      <p class="line">La reïne vit son seingnor</p>
      <p class="line">Irié bien pert a sa coulor</p>
      <p class="line">De sanc ot tout le front vermeil</p>
      <p class="line">Li rois l'apele a .i. conseill</p>
      <p class="line">Dame fet il malement vet</p>
      <p class="line">De nostre fill i a mal plet</p>
      <p class="line">Sachiez a estrous le perdrons</p>
      <p class="line">Se hastif conseill n'en prenons</p>
      <p class="line">El dist conment car tele amor</p>
      <p class="line">A vostre fiuz vers Blancheflor</p>
      <p class="line">Cele fille a nostre chetive</p>
      <p class="line">Que cuit dient tant come ert vive</p>
      <p class="line">L'amour de lui ne changera</p>
      <p class="line">Ne autre fame ne prendra</p>
      <p class="line">Ge craim que ne soit aviliee</p>
      <p class="line">Par lui toute nostre ligniee</p>
      <p class="line">Certes fet il sanz demorer</p>
      <p class="line">Li vueill fere le chief couper</p>
      <p class="line">Puis donroi a mon fill oisor</p>
      <p class="line">Fille de roy ou d'aumaçor</p>
      <p class="line">La reïne s'est porpensee</p>
      <p class="line">Puis a parle conme senee</p>
      <p class="line">A la meschine veult edier</p>
      <p class="line">Et son seingnor si conseillier</p>
      <p class="line">Que ele a lui puisse plesir</p>
      <p class="line">Et Blancheflor de mort garir</p>
      <p class="line">Sire fet el bien devons querre</p>
      <p class="line">Conment nostre fiuz tiegne</p>
      <p class="line">Et qu'il ne perde pas s'ennor</p>
      <p class="line">Pour l'amistié de Blancheflor</p>
      <p class="line">Mes qui li porroit ore tolir</p>
      <p class="line">Qu'ele n'en esteust morir</p>
      <p class="line">Ce m'est avis plus biau seroit</p>
      <p class="line">Li rois respont tout entreset</p>
      <p class="line">Dame fet il et je l'otroi</p>
      <p class="line">Conseilliez en et vous et moi</p>
      <p class="line">Sire fet ele envoions Floire</p>
      <p class="line">Nostre fill aprendre a Montoire</p>
      <p class="line">Liee en sera Dame Sebile</p>
      <p class="line">Ma suer qui dame est de la vile</p>
      <p class="line">Des que souvent ne la verra</p>
      <p class="line">Je croi moult tost l'oubliera</p>
      <p class="line">La crestienne Blancheflor</p>
      <p class="line">Par confort d'aucune autre amor</p>
      <p class="line">Malades se face Guedon</p>
      <p class="line">Que prendre ne lor puist leçon</p>
      <p class="line">Et nous li fesons bien entendre</p>
      <p class="line">Que l'enveons la por aprendre</p>
      <p class="line">Se ses mestres sens remanoit</p>
      <p class="line">Floires moult tost s'apercevroit</p>
      <p class="line">Car moult sont voir devineor</p>
      <p class="line">Tuit cil qui se sentent d'amor</p>
      <p class="line">Il iert dolenz de la nouvele</p>
      <p class="line">Mener en voudra la pucele</p>
      <p class="line">Sa mere malade se faigne</p>
      <p class="line">Ele pour li garder remaigne</p>
      <p class="line">Et vous bien li asseurez</p>
      <p class="line">Qu'ainz .xv. jours li trametrez</p>
      <p class="line">Atant sont du conseill torné</p>
      <p class="line">Li rois a Floires demandé</p>
      <p class="line">Mes premier ont appareillié</p>
      <p class="line">Le conseill qu'il ont porpledié</p>
      <p class="line">Li rois a apelé l'enfant</p>
      <p class="line">Si li dist son comandement</p>
      <p class="line">Floires son pere respondi</p>
      <p class="line">Sire ore aiez de moi merci</p>
      <p class="line">Si ferez biau fiuz jel conmant</p>
      <p class="line">Si con doi fere a mon enfant</p>
      <p class="line">Sire fet il que puet ce estre</p>
      <p class="line">Que les Blancheflor et mon mestre</p>
      <p class="line">Blanchefleur pri que viegne o moi</p>
      <p class="line">Asseurez en est du roy</p>
      <p class="line">Que o sa mere muire ou aille</p>
      <p class="line">Ainz quinze jours l'avra sanz faille</p>
      <p class="line">Il li otroie a moult grant paine</p>
      <p class="line">Volentiers i trouvast essoine</p>
      <p class="line">Li rois son seneschal apele</p>
      <p class="line">Dist li face metre sa sele</p>
      <p class="line">Puis le li charge a tel conroi</p>
      <p class="line">Conme il couvient a fil de roy</p>
      <p class="line">Ez les vous venuz au chastel</p>
      <p class="line">De Montoire le fort le bel</p>
      <p class="line">Li dux Jorrans moult liez en fu</p>
      <p class="line">A grant joie l'a receu</p>
      <p class="line">Sa tante li refet grant joie</p>
      <p class="line">Mes lui ne chant de quanqu'il oie</p>
      <p class="line">Pour Blancheflor qu'il n'a s'amie</p>
      <p class="line">En nonchaloir a mis sa vie</p>
      <p class="line">Aprendre le maine Sebile</p>
      <p class="line">O les puceles de sa vile</p>
      <p class="line">Savoir se il oublieroit</p>
      <p class="line">Blancheflor et autre ameroit</p>
      <p class="line">Mes riens oir ne riens veoir</p>
      <p class="line">Ne li puet joie fere avoir</p>
      <p class="line">Il ot assez mes riens n'aprent</p>
      <p class="line">Car grant duel a ou il s'entent</p>
      <p class="line">Amours li a livré entente</p>
      <p class="line">El cuer li a planté une ente</p>
      <p class="line">Qui en touz tans florie estoit</p>
      <p class="line">Et tant doucement li oloit</p>
      <p class="line">Que toute joie en oublioit</p>
      <p class="line">Le fruit de cele ente atendoit</p>
      <p class="line">Mes li termes lons li estoit</p>
      <p class="line">Ce li estuis du fruit coillir</p>
      <p class="line">Quant Blancheflor verra gesir</p>
      <p class="line">Jouste soi et abeissera</p>
      <p class="line">Le fruit dolente lors queudra</p>
      <p class="line">Lores atent a quelque paine</p>
      <p class="line">Tout le terme de la quinzainne</p>
      <p class="line">Quant il vit qu'ele ne venoit</p>
      <p class="line">Lors sot il bien gabez estoit</p>
      <p class="line">Et si doute forment et crient</p>
      <p class="line">Morte ne soit quant el ne vient</p>
      <p class="line">Le mengier pert et le dormir</p>
      <p class="line">Sa tante crient doie morir</p>
      <p class="line">Tout a leissié le boivre ester</p>
      <p class="line">Tretout a tourné en plorer</p>
      <p class="line">Et ris et geu en grant tristece</p>
      <p class="line">En son cuer n'a point de leece</p>
      <p class="line">Li chamberlans au roy demande</p>
      <p class="line">Li rois ot duel et ire grande</p>
      <p class="line">Du venir li donne congié</p>
      <p class="line">La royne rapele irié</p>
      <p class="line">Certes fet il ceste nouvele</p>
      <p class="line">Mar acointa la damoisele</p>
      <p class="line">Puet cele estre par sorcerie</p>
      <p class="line">Ra de mon fill la druerie</p>
      <p class="line">Feites la moi tost demander</p>
      <p class="line">Si li ferai le chief couper</p>
      <p class="line">Quant mon fiuz morte la verra</p>
      <p class="line">En pou de tens l'oubliera</p>
      <p class="line">La royne li respondi</p>
      <p class="line">Biau sire chiers por Dieu merci</p>
      <p class="line">A ce port a moult marcheanz</p>
      <p class="line">De Babyloine trop mananz</p>
      <p class="line">Cil l'en merront car moult est bele</p>
      <p class="line">Ja n'orroiz mes de li nouvele</p>
      <p class="line">Einsi en serons nous delivré</p>
      <p class="line">Ne ja n'en serons homicidé</p>
      <p class="line">Li rois a grant poine l'otroie</p>
      <p class="line">Par .i. [b]ourgois au port l'envoie</p>
      <p class="line">Q[ui es]toit de parler moult sage</p>
      <p class="line">S[i sot] parler plusor language</p>
      <p class="line">Ne l'a pas fet par couvoitise</p>
      <p class="line">Vendre li rois en nule guise</p>
      <p class="line">Mieulz amast qu'ele fust finee</p>
      <p class="line">Que de rouge or une navee</p>
      <p class="line">Mes pechié crient pource le fet</p>
      <p class="line">Li marcheanz au port s'en vet</p>
      <p class="line">.xxx. mars d'or et .xx. d'argent</p>
      <p class="line">Et .xx. pailes de Bonivent</p>
      <p class="line">Et .x. bliaus yndes porprins</p>
      <p class="line">Et .x. mantiaus vers otorins</p>
      <p class="line">Et une riche coupe d'or</p>
      <p class="line">Qui fu emblee en .i. tresor</p>
      <p class="line">Au riche empereor de Rome</p>
      <p class="line">A plus bele ne burent home</p>
      <p class="line">A grant merveille fu bien fece</p>
      <p class="line">Et moult soutilment fu portrece</p>
      <p class="line">De menue neeleure</p>
      <p class="line">Uns quens la fist si mist sa cure</p>
      <p class="line">En la coupe ot paint environ</p>
      <p class="line">Troie la grant et le donjon</p>
      <p class="line">Et con li Grieu de fors l'asaillent</p>
      <p class="line">Li un fierent li autre maillent</p>
      <p class="line">Et delez ce iert painte Helayne</p>
      <p class="line">Si con Paris li dus l'enmaine</p>
      <p class="line">D'un blanc esmail i fu l'ymage</p>
      <p class="line">Assise en l'eur par acesmage</p>
      <p class="line">Enapres conme ses mariz</p>
      <p class="line">La suit par mer moult esmarriz</p>
      <p class="line">Et l'ost des Grieus conme il najoient</p>
      <p class="line">Et Agamenon les menoient</p>
      <p class="line">Sus le couvercle de desus</p>
      <p class="line">Ert entaillié si con Venus</p>
      <p class="line">Paulas et Juno ensement</p>
      <p class="line">Vindrent oïr le jugement</p>
      <p class="line">De Paris conme en estris erent</p>
      <p class="line">Pour une pome que trouverent</p>
      <p class="line">De fin or escrit i estoit</p>
      <p class="line">La plus bele d'eles l'avroit</p>
      <p class="line">Cele poume a Paris livrerent</p>
      <p class="line">Et en apres li conjurerent</p>
      <p class="line">Qu'a la plus bele la donnast</p>
      <p class="line">Ja pour nule rien nu lesast</p>
      <p class="line">Chaucune li promet granment</p>
      <p class="line">Mes qu'a lui soit au jugement</p>
      <p class="line">Juno habondance d'avoir</p>
      <p class="line">Pallas et proece et savoir</p>
      <p class="line">Venus li promist qu'il avroit</p>
      <p class="line">La fame qu'il demanderoit</p>
      <p class="line">Tres bien demoustre la peinture</p>
      <p class="line">L'amour de Paris et la cure</p>
      <p class="line">Conme il s[es] nes appareilloit</p>
      <p class="line">Et con [†] li par mer najoit</p>
      <p class="line">Li ponmel desus iert assis</p>
      <p class="line">.i. escharboucle de grant pris</p>
      <p class="line">N'a souz ciel tant orbe celier</p>
      <p class="line">Qui soit garde de bouteillier</p>
      <p class="line">Ne poist de cele clarté</p>
      <p class="line">Vin connoistre de fort erbé</p>
      <p class="line">D'or avoit desus .i. oisel</p>
      <p class="line">Onques nus hom ne vit tant bel</p>
      <p class="line">Qui en ses fiuz portoit la game</p>
      <p class="line">Onc ne vit tel nus fiuz de fame</p>
      <p class="line">Ce li ert vis qui les gardoit</p>
      <p class="line">Que vis estoit et qu'il voloit</p>
      <p class="line">Li rois Eneas l'enporta</p>
      <p class="line">De Troie quant il s'en ala</p>
      <p class="line">Si la donna en Lombardie</p>
      <p class="line">A Lavine qui fu s'amie</p>
      <p class="line">Puis l'orent tuit li ancesor</p>
      <p class="line">Qui de Rome furent seignor</p>
      <p class="line">Dusqu'a Cesar a cui l'embla</p>
      <p class="line">Li lerres qui la l'aporta</p>
      <p class="line">A lui marcheant l'acheterent</p>
      <p class="line">Qui por Blanc[he]flor la donnerent</p>
      <p class="line">Ce li donnent par droit marchié</p>
      <p class="line">et il s'en font joiant et lié</p>
      <p class="line">Qu'a double i cuident gaaignier</p>
      <p class="line">Si il s'en pueent reperier</p>
      <p class="line">Li marcheant ont bon oré</p>
      <p class="line">En leur pais sont retorné</p>
      <p class="line">En Babyloine i ont menee</p>
      <p class="line">A l'amirant l'ont presentee</p>
      <p class="line">Et il si bien l'a achetee</p>
      <p class="line">Qu'a fin or l'a .vii. foiz pesee</p>
      <p class="line">Ele ot gent cors et cler visage</p>
      <p class="line">Bien semble estre de haut parage</p>
      <p class="line">Pour sa grant biauté moult l'ama</p>
      <p class="line">Et bien garder la conmanda</p>
      <p class="line">Li marcheant s'en revint lié</p>
      <p class="line">Car assez i ont gaaignié</p>
      <p class="line">Quant li bourgois fu revenuz</p>
      <p class="line">Au roi fu li avoirs renduz</p>
      <p class="line">La royne s'est pourpensee</p>
      <p class="line">Au roy parlera con senee</p>
      <p class="line">Sire dist ele que ferons</p>
      <p class="line">Quant nostre fil Floire verrons</p>
      <p class="line">Quant Floires reperiez sera</p>
      <p class="line">S'amie nous demandera</p>
      <p class="line">Sire que li porrons nous dire</p>
      <p class="line">Qu'il ne muire de duel et d'ire</p>
      <p class="line">Quant il demandera sa drue</p>
      <p class="line">Que dirons nous qu'iert devenue</p>
      <p class="line">Par foi je ai moult grant poor</p>
      <p class="line">Qu'il ne s'ocie de doulor</p>
      <p class="line">Dame fet il ore en pensez</p>
      <p class="line">Nostre fill est sel confortez</p>
      <p class="line">Sire fet ele a moi entent</p>
      <p class="line">Car feisons fere .i. tonbel gent</p>
      <p class="line">Fet soit de marbre et de cristal</p>
      <p class="line">Et d'or et d'argent li esmal</p>
      <p class="line">Morte est Blancheflor ce dirons</p>
      <p class="line">Et nostre fill conforterons</p>
      <p class="line">Dame dist il tost l'estuet fere</p>
      <p class="line">Car Floires nostre fil repere</p>
      <p class="line">Dont manderent maçons vaillanz</p>
      <p class="line">Et bons ouvriers et bien sachanz</p>
      <p class="line">Fere leur font .i. tel tombel</p>
      <p class="line">Nus hom de char ne vit tant bel</p>
      <p class="line">La tombe fu moult bien ouvree</p>
      <p class="line">D'or et d'argent iert neelee</p>
      <p class="line">N'a souz ciel beste ne oisel</p>
      <p class="line">Ne soit assis en ce tombel</p>
      <p class="line">Ne serpent c'on sache nonmer</p>
      <p class="line">Ne poisson di ave ne de mer</p>
      <p class="line">Devant .i. moustier soz .i. arbre</p>
      <p class="line">Fu la tombe qui fu de marbre</p>
      <p class="line">Une pierre ot desus assise</p>
      <p class="line">Que firent orfevre de Frise</p>
      <p class="line">Cele pierre qui sus gesoit</p>
      <p class="line">Feite de moult fin marbre estoit</p>
      <p class="line">Inde jaune noir et vermeill</p>
      <p class="line">Moult reluisoit contre soleill</p>
      <p class="line">Si fu entailliee environ</p>
      <p class="line">De la bonne euvre Salemon</p>
      <p class="line">Et si i sont mis en cristal</p>
      <p class="line">D'or et d'argent tuit li esmal</p>
      <p class="line">Desus la tombe ot tresgetez</p>
      <p class="line">Deus biaus enfanz moult bien moullez</p>
      <p class="line">Onques nus hom si bien senblanz</p>
      <p class="line">D'or ne vit fez si biaus enfanz</p>
      <p class="line">Li .i. d'euls .ii. Floires senbloit</p>
      <p class="line">Plus que riens nule qui ja soit</p>
      <p class="line">L'autre ymage rest si mollee</p>
      <p class="line">Con Blancheflor estoit ouvree</p>
      <p class="line">Et l'ymage de Blancheflour</p>
      <p class="line">Devant Floire tient une flor</p>
      <p class="line">Devant son ami tient la bele</p>
      <p class="line">Une rose d'or fin nouvele</p>
      <p class="line">Floires li tient devant le vis</p>
      <p class="line">D'or une blanche flor de lis</p>
      <p class="line">Li uns jouste l'autre seoit</p>
      <p class="line">Riche contenance fesoit</p>
      <p class="line">Desus le chief Floire l'enfant</p>
      <p class="line">Avoit une escharboucle ardant</p>
      <p class="line">Par nuit oscure en veist on</p>
      <p class="line">Une liue tout environ</p>
      <p class="line">En la tombe ot .iiii. tuiaus</p>
      <p class="line">Aus quatre cors bien fet et biaus</p>
      <p class="line">Es quieus li quatre vent feroient</p>
      <p class="line">Chaucuns issi conme il ventoient</p>
      <p class="line">Quant li venz les enfanz tochoit</p>
      <p class="line">L'un beisoit l'autre et acoloit</p>
      <p class="line">Si disoient par nigromance</p>
      <p class="line">Tretout lor bon et lor enfance</p>
      <p class="line">Ce dit Floires a Blancheflor</p>
      <p class="line">Beisiez moi bele par amor</p>
      <p class="line">Blancheflor respont en besant</p>
      <p class="line">Ge vous aim plus que rien vivant</p>
      <p class="line">Tant con li vent les ato[ucho]ient</p>
      <p class="line">Et li enfant s'entrebesoient</p>
      <p class="line">E quant il leissent le venter</p>
      <p class="line">Dont se prennent a reposer</p>
      <p class="line">Tant simplement s'entrebesoient</p>
      <p class="line">Que ce ert vis que il rioient</p>
      <p class="line">Au chief desus de ce tonbel</p>
      <p class="line">Avoit planté .i. arbroissel</p>
      <p class="line">Moult estoit belement branchiz</p>
      <p class="line">Et de ses flours a des garniz</p>
      <p class="line">Touz tens sont chargiees ses branches</p>
      <p class="line">Ses fleurs sont vermeilles et blanches</p>
      <p class="line">Il estoit venus apelez</p>
      <p class="line">N'ardroit s'il estoit en .i. res</p>
      <p class="line">Aus piez par deriers le soleil</p>
      <p class="line">Avoit .i. turabim vermeill</p>
      <p class="line">Souz ciel n'en a si bele chose</p>
      <p class="line">Plus estoit biaus que flor de rose</p>
      <p class="line">A destre part en .i. cresmier</p>
      <p class="line">Et a senestre .i. bausamier</p>
      <p class="line">N'est en ce siecle cele odours</p>
      <p class="line">Qui cele vaille de lor flors</p>
      <p class="line">Car de l'un cresme de[†]outoit</p>
      <p class="line">Et de l'autre baume cheoit</p>
      <p class="line">Cil qui les .iiii. arbres planterent</p>
      <p class="line">Tretouz les dieus i conjurerent</p>
      <p class="line">Au planter tel conjur feisoient</p>
      <p class="line">Touz tens cil arbre florissoient</p>
      <p class="line">Bien sont flori li arbroissel</p>
      <p class="line">Touz tans i chantent cil oisel</p>
      <p class="line">La oissiez tel melodie</p>
      <p class="line">C'onques si grant ne fu oïe</p>
      <p class="line">Tel melodie demenoient</p>
      <p class="line">Li oiselet qui sus chantoient</p>
      <p class="line">Se jouvenciaus les escoutast</p>
      <p class="line">Ne pucele pour qu'ele amast</p>
      <p class="line">De ce douz chant que il ooient</p>
      <p class="line">D'amours si forment esprenoient</p>
      <p class="line">Qu'il se couroient embracier</p>
      <p class="line">L'un l'autre doucement besier</p>
      <p class="line">S'aucunes genz les escoutastent</p>
      <p class="line">Que d'amer mes ne se penassent</p>
      <p class="line">De la douceur que il oissent</p>
      <p class="line">Isnelement s'en endormeissent</p>
      <p class="line">Entre cez quatre arbres seoit</p>
      <p class="line">Cele tombe qui fete estoit</p>
      <p class="line">Onques mes por une pucele</p>
      <p class="line">Ne fu fete tumbe tant bele</p>
      <p class="line">De riches listes est listee</p>
      <p class="line">De bons esmaus avironnee</p>
      <p class="line">Pierres i a qui vertuz ont</p>
      <p class="line">Et moult granz merveilles i font</p>
      <p class="line">Jagonces safres calcedoines</p>
      <p class="line">Esmeraudes bones sardoines</p>
      <p class="line">Et bons coraus et crisolites</p>
      <p class="line">Et diamanz et amatites</p>
      <p class="line">Toute iert la tombe neelee</p>
      <p class="line">De l'or d'Arrabe bien letree</p>
      <p class="line">Les letres de fin or estoient</p>
      <p class="line">Et en lisant ce recontoient</p>
      <p class="line">Ci gist la bele Blancheflor</p>
      <p class="line">Que Floires ama par amor</p>
      <p class="line">Li rois comanda la roïne</p>
      <p class="line">Ceus qui sevent de la meschine</p>
      <p class="line">Sus leur vie qu'il le celassent</p>
      <p class="line">Que ja a Floire n'en parlassent</p>
      <p class="line">Car se li enfes le savoit</p>
      <p class="line">James ses cors repos n'avoit</p>
      <p class="line">De si que il l'avroit trouvee</p>
      <p class="line">Et o grant ennor espousee</p>
      <p class="line">A touz ont fet deveement</p>
      <p class="line">Q'ua Floire n'en dient neant</p>
      <p class="line">Mes il est moult tost repariez</p>
      <p class="line">Puis que du roi ot les congiéz</p>
      <p class="line">Il descent jus du palefroy</p>
      <p class="line">En la sale devant le roi</p>
      <p class="line">Son pere et sa mere salue</p>
      <p class="line">Puis lor demande de sa drue</p>
      <p class="line">Il se tardent de respons rendre</p>
      <p class="line">Quant ne la vit en la chanbre entre</p>
      <p class="line">La mere la pucele treuve</p>
      <p class="line">A cui son courage desqueuvre</p>
      <p class="line">Dame fet il ou est m'amie</p>
      <p class="line">Sire par foi n'en i est mie</p>
      <p class="line">Ou est ne sai vos l'apelez</p>
      <p class="line">Ne sai quel part vous me gabez</p>
      <p class="line">Celez la vous sire nenal</p>
      <p class="line">Par Dieu fet il ci a gieu mal</p>
      <p class="line">Quant ele mes celer nel puet</p>
      <p class="line">Pitié ot grant plorer l'estuet</p>
      <p class="line">En plourant li a dit morte est</p>
      <p class="line">Est ce donc voir oïl voirs est</p>
      <p class="line">Floires respont qui s'en merveille</p>
      <p class="line">Et de duel fere s'apareille</p>
      <p class="line">Qu'ainsi est morte Blancheflor</p>
      <p class="line">Voire sire por voz amors</p>
      <p class="line">Ele mentoit a escient</p>
      <p class="line">Qu'au roi en ot fet serement</p>
      <p class="line">Quant Floires ot qu'ele estoit morte</p>
      <p class="line">De ce forment se desconforte</p>
      <p class="line">La couleur pert le cuer li ment</p>
      <p class="line">De duel chei ou pavement</p>
      <p class="line">La crestienne s'esbahi</p>
      <p class="line">De la poor geta .i. cri</p>
      <p class="line">Si cria haut que li rois l'ot</p>
      <p class="line">Corant vet la plus tost qu'il pot</p>
      <p class="line">Et la reïne vint corant</p>
      <p class="line">Grant duel a fet de son enfant</p>
      <p class="line">Il s'est paumez en moult pou d'eure</p>
      <p class="line">Trois foiz au revenir demeure</p>
      <p class="line">La mort fet il porquoi m'oblie</p>
      <p class="line">Quant el en a mené m'amie</p>
      <p class="line">Ha hi dame car mi menez</p>
      <p class="line">A sa tumbe se vous savez</p>
      <p class="line">Sa mere a sa tumbe le maine</p>
      <p class="line">Floires i vet a moult grant painne</p>
      <p class="line">Il voit l'escrit de Blancheflor</p>
      <p class="line">A cui Floires ot grant amor</p>
      <p class="line">Trois foiz le restut donc paumer</p>
      <p class="line">Ainz c'un seul mot poist sonner</p>
      <p class="line">Ainz se prent a .i. arbroissel</p>
      <p class="line">Qui ert dejouste le tombel</p>
      <p class="line">Tendrement conmence a plorer</p>
      <p class="line">Et Blancheflor a regreter</p>
      <p class="line">Ahi Blancheflor Blancheflor</p>
      <p class="line">Ja fumes nous nez en .i. jor</p>
      <p class="line">Et en une nuit engendré</p>
      <p class="line">Si con noz meres ont conté</p>
      <p class="line">Norri avons esté ensemble</p>
      <p class="line">Bien deussiens si con moi semble</p>
      <p class="line">Enz en .i. jor issir de vie</p>
      <p class="line">Se la mort fust a droit partie</p>
      <p class="line">Ahi Blancheflor cler visage</p>
      <p class="line">De quel que nous fussiez parage</p>
      <p class="line">Onques fame de nostre aage</p>
      <p class="line">Ne fu tant bele ne si sage</p>
      <p class="line">Pourqu'estes morte bele dame</p>
      <p class="line">James n'en iert tant bele fame</p>
      <p class="line">Bele nus ne porroit descrire</p>
      <p class="line">Vostre biauté ne bouche dire</p>
      <p class="line">Car la matire tel seroit</p>
      <p class="line">Que ja a chief nus n'en vendroit</p>
      <p class="line">Ta crine ton chief ton visage</p>
      <p class="line">Quel descrivroit tendroie a sage</p>
      <p class="line">He tendre face couloree</p>
      <p class="line">Mieudre devos ainc ne fu nee</p>
      <p class="line">Vous portiez pris de biauté</p>
      <p class="line">Et l'enseingne de chastee</p>
      <p class="line">Humble estiez et ennorable</p>
      <p class="line">Et aus besoigneus secorable</p>
      <p class="line">Petit et grant tuit vous amoient</p>
      <p class="line">Pour la bonté qu'en vous veoient</p>
      <p class="line">Bele nous nous entramions</p>
      <p class="line">Quant a l'escole aprenions</p>
      <p class="line">L'un a l'autre son bon disoit</p>
      <p class="line">En latin nus ne l'entendoit</p>
      <p class="line">Ha mort tant par ies envieuse</p>
      <p class="line">De pute part contralieuse</p>
      <p class="line">Ja apelee ne vendras</p>
      <p class="line">Ne ceus qui t'ement ne tiendras</p>
      <p class="line">Touz ceus qui te heent plus ainmes</p>
      <p class="line">Contre leur volenté les maines</p>
      <p class="line">Ne se puet defendre savoirs</p>
      <p class="line">Vers toi proece ni avoirs</p>
      <p class="line">Quant hom plus vaut et vivre doit</p>
      <p class="line">Lors le mez tu en mal destroit</p>
      <p class="line">Quant on doit joie en son jovent</p>
      <p class="line">Avoir tu li tols soudement</p>
      <p class="line">Mes quant voiz aucun mendiant</p>
      <p class="line">Qui de viellece vet crollant</p>
      <p class="line">Qui te reclaime en sa viellece</p>
      <p class="line">Ne veus oïr sa grant destrece</p>
      <p class="line">Contrere fes cil qui te dote</p>
      <p class="line">Pire ies d'enfant quant il asote</p>
      <p class="line">Tu fes grant mal a tote gent</p>
      <p class="line">Cui regardes par mautalent</p>
      <p class="line">Quant tu m'amie m'oceis</p>
      <p class="line">Qui vivre voloit tort feis</p>
      <p class="line">Or refes tort quant vueil morir</p>
      <p class="line">Et si t'apel ne veuls venir</p>
      <p class="line">Mort tu me fuiz je te sivrai</p>
      <p class="line">Tu te reponz je te querrai</p>
      <p class="line">Par Dieu qui querre veult morir</p>
      <p class="line">Ne li puez longuement guenchir</p>
      <p class="line">Quant aucuns doulereus t'apele</p>
      <p class="line">Donques tourne bien ta roele</p>
      <p class="line">Par foi mes ne te prierai</p>
      <p class="line">Ainz qu'il soit vespres m'ocirrai</p>
      <p class="line">Car des or he moult ceste vie</p>
      <p class="line">Quant perdu ai ma douce amie</p>
      <p class="line">La moie ame si la sivra</p>
      <p class="line">En Champ Flori la trouvera</p>
      <p class="line">Ele encontre moi queudra flors</p>
      <p class="line">Car moult se fie en noz ennors</p>
      <p class="line">Moult hastivement la sivrai</p>
      <p class="line">Ou en cest jour por li morrai</p>
      <p class="line">Encui m'avra certeinnement</p>
      <p class="line">En Champ Flori la ou m'atent</p>
      <p class="line">Atant s'est dreciez en estant</p>
      <p class="line">Con cil qui s'amour vet hastant</p>
      <p class="line">.i. grefe a tret de son grefier</p>
      <p class="line">D'argent estoit moult l'avoit chier</p>
      <p class="line">Pour Blancheflor qui li donna</p>
      <p class="line">Le derrien jor qu'a lui parla</p>
      <p class="line">Quant il en ala a Montoire</p>
      <p class="line">Oez la parole de Floire</p>
      <p class="line">Grefes fet il pource fus fet</p>
      <p class="line">Que fin me soies a ce plet</p>
      <p class="line">Donnez me fus por ramenbrer</p>
      <p class="line">De lui et o moi bien garder</p>
      <p class="line">Ahi grefes or fai que doiz</p>
      <p class="line">Moi li envoie ce est droiz</p>
      <p class="line">Moult me doit hair Blancheflor</p>
      <p class="line">Quant en ma vie tant demor</p>
      <p class="line">En son cuer bouter le voloit</p>
      <p class="line">Quant la reïne s'aperçoit</p>
      <p class="line">Seure li court le grefe prent</p>
      <p class="line">Puis le chastie doucement</p>
      <p class="line">Mere que mere por morir</p>
      <p class="line">Ne poist plus ce duel sofrir</p>
      <p class="line">Fuiz fet ele toi voi enfant</p>
      <p class="line">Quant ta mort vas si desirrant</p>
      <p class="line">N'a souz ciel home sanz morir</p>
      <p class="line">De la mort poist resortir</p>
      <p class="line">Mielz ne s'amast estre mesel</p>
      <p class="line">Et ladre vivre en .i. bordel</p>
      <p class="line">Que de mort soufrir le trespas</p>
      <p class="line">Fiuz mort soufrir n'est mie gas</p>
      <p class="line">Et se vous or vous tuies</p>
      <p class="line">En Champ Flori pas n'iries</p>
      <p class="line">Ne ne verriez Blancheflor</p>
      <p class="line">Cil chans ne reçoit pecheor</p>
      <p class="line">Enfer son chalenge i metroit</p>
      <p class="line">La iriez biau fiuz tot droit</p>
      <p class="line">Minos Thoas Radamadus</p>
      <p class="line">Cil sont jugeeur de lasus</p>
      <p class="line">En enfer font les jugemenz</p>
      <p class="line">Cil vous metroient as tormenz</p>
      <p class="line">La ou est Dido e Bilis</p>
      <p class="line">Qui por amour furent ocis</p>
      <p class="line">Et par enfer vont duel menant</p>
      <p class="line">Et leur druz en doulor querant</p>
      <p class="line">Ilec les quierent et querront</p>
      <p class="line">Touz jours james nes troveront</p>
      <p class="line">Biau chier fiuz or te reconforte</p>
      <p class="line">Car ainz l'avras vivre que morte</p>
      <p class="line">Ge cuit trouver tel medecine</p>
      <p class="line">Par quoi revendra la meschine</p>
      <p class="line">Ele est plourant venue au roy</p>
      <p class="line">Sire fet ele entent a moi</p>
      <p class="line">Je te requier por Dieu le grant</p>
      <p class="line">Qu'aies merci de ton enfant</p>
      <p class="line">Ja se fust morz quant m'apercui</p>
      <p class="line">A un grefe mes trop pres fui</p>
      <p class="line">Des lors que je l'en vi garni</p>
      <p class="line">Moult tost le grefe l'en toli</p>
      <p class="line">Dame fet il encor soufrez</p>
      <p class="line">Cest duel leira vous le verrez</p>
      <p class="line">Voire fet ele par morir</p>
      <p class="line">Car il morra par cest sofrir</p>
      <p class="line">De touz enfanz nus mes n'avons</p>
      <p class="line">De cetui de gré ocions</p>
      <p class="line">Or dira l'en en cest pais</p>
      <p class="line">Que nous l'avons de gré ocis</p>
      <p class="line">Dame fet il qu'en voulez vous</p>
      <p class="line">Dirons li donc biau sire oi nous</p>
      <p class="line">La mere s'en depart errant</p>
      <p class="line">Puis retourne arriere a l'enfant</p>
      <p class="line">Biau fiuz fet ele par engien</p>
      <p class="line">Par le ton pere et par le mien</p>
      <p class="line">Feismes nous ce tombel ci</p>
      <p class="line">N'est pas morte mes tot einsi</p>
      <p class="line">Voulions que tu l'oubliasses</p>
      <p class="line">Et que de ton parage espousasses</p>
      <p class="line">Fame la fille d'aucun roy</p>
      <p class="line">Qui ennourast et nous et toi</p>
      <p class="line">Moult nous fust bel que Blancheflor</p>
      <p class="line">Ne donnasses avant t'amor</p>
      <p class="line">Pource que crestienne estoit</p>
      <p class="line">Poure chose de bas estoit</p>
      <p class="line">En autres terres l'ont menee</p>
      <p class="line">Marcheanz qui l'ont achetee</p>
      <p class="line">Fiuz fet ele por Dieu merci</p>
      <p class="line">Car einsi est con je te di</p>
      <p class="line">Laisse ce duel nu mener mes</p>
      <p class="line">En cest pais remaing en pes</p>
      <p class="line">Dame fet il dites vos voir</p>
      <p class="line">Fiuz tu le puez moult tost veoir</p>
      <p class="line">Atant la pierre a remuee</p>
      <p class="line">Quant il ne l'a desouz trouvee</p>
      <p class="line">Dieus rent graces et sel mercié</p>
      <p class="line">Quant il oït que vive est s'amie</p>
      <p class="line">Quant il vit ce dit que vivra</p>
      <p class="line">Et se Dieus plest encor l'avra</p>
      <p class="line">Puis se vante qu'il l'ira querre</p>
      <p class="line">Ja ni ert en si estrange terre</p>
      <p class="line">Qu'il ne la truist puis revendra</p>
      <p class="line">Et a grant joie la menra</p>
      <p class="line">La joie li fet oublier</p>
      <p class="line">Tout le travail de lui trover</p>
      <p class="line">Seingneur ne vos en merveilliez</p>
      <p class="line">Car qui d'amors est joustisiez</p>
      <p class="line">Ne cuide fere certement</p>
      <p class="line">Dont se merveillent tote gent</p>
      <p class="line">C'est en Calcide et en Platon</p>
      <p class="line">Qu'a paines cuideroit nus hon</p>
      <p class="line">Qu'estre poist fet que fera</p>
      <p class="line">Cil qui d'amours contrainz sera</p>
      <p class="line">De ce que vive est fet grant joie</p>
      <p class="line">Et dit li ne chaut qui que l'oie</p>
      <p class="line">Que pour neant sen peneroit</p>
      <p class="line">Li rois que ja autre n'avroit</p>
      <p class="line">Ez le vous au roy revenu</p>
      <p class="line">Li rois liez et joianz en fu</p>
      <p class="line">Quant ce oï moult fu iriez</p>
      <p class="line">Qu'il li demanda les congiez</p>
      <p class="line">D'aler querre la damoisele</p>
      <p class="line">Dont il ne savoit la nouvele</p>
      <p class="line">Ne ne set dire ne penser</p>
      <p class="line">Ou il la doie querre aler</p>
      <p class="line">Le conseill blaume a la reyne</p>
      <p class="line">Par quoi il vendi la meschine</p>
      <p class="line">Maudit l'eure que fu vendue</p>
      <p class="line">Quant son fill et li a perdue</p>
      <p class="line">.M. mars d'argent por li donroit</p>
      <p class="line">Et quanqu'il en ot tot rendroit</p>
      <p class="line">Sil la trouvoit mes non fera</p>
      <p class="line">Vueille ou non s'en consiurrera</p>
      <p class="line">Fiuz dist li rois car re</p>
      <p class="line">Pere dist il por qu'en parlez</p>
      <p class="line">Con plus mon aler hasterez</p>
      <p class="line">Et moi et lui plus tost ravrez</p>
      <p class="line">Li peres respont en plorant</p>
      <p class="line">Pour le duel de son chier enfant</p>
      <p class="line">Quant remanoir fiuz ne volez</p>
      <p class="line">Dites moi ou aler volez</p>
      <p class="line">Car vostre volenté ferai</p>
      <p class="line">Et quanque faudra vos querrai</p>
      <p class="line">Riches pailes or et argent</p>
      <p class="line">Et biaus chevaus et bele gent</p>
      <p class="line">Sire fet il ore escoutez</p>
      <p class="line">Vostre merci et si moez</p>
      <p class="line">Conme marcheanz la querrai</p>
      <p class="line">Et .vii. somiers o moi menrai</p>
      <p class="line">Les deus chargiez d'or et d'argent</p>
      <p class="line">Et de veissiaus a mon talent</p>
      <p class="line">Le tierz de deniers monneez</p>
      <p class="line">Tant que nous en avons assez</p>
      <p class="line">Enapres les .ii. dechiers dras</p>
      <p class="line">Des meilleurs que tu trouveras</p>
      <p class="line">Les .ii. de pures sebelines</p>
      <p class="line">Et de beles pennes martrines</p>
      <p class="line">.vii. homes ait aus .vii. sonmiers</p>
      <p class="line">Et avec moi trois escuiers</p>
      <p class="line">Qui nostre mengier porteront</p>
      <p class="line">Et noz chevaus nos garderont</p>
      <p class="line">De nostre chamberlan vos proi</p>
      <p class="line">Que l'envoiez aveques moi</p>
      <p class="line">Car bien set vendre et acheter</p>
      <p class="line">Et au besoing conseill donner</p>
      <p class="line">Partout sera vostre achesons</p>
      <p class="line">Nostre marchié querant alons</p>
      <p class="line">E se nous la poons ravoir</p>
      <p class="line">Par nul marchié de nostre avoir</p>
      <p class="line">Nous en donrons bien largement</p>
      <p class="line">Plus revendrons hastivement</p>
      <p class="line">Li enfes fenist sa reson</p>
      <p class="line">Et li peres conme preudom</p>
      <p class="line">Tretout li a appareillié</p>
      <p class="line">Quant vint a prendre le congié</p>
      <p class="line">Li rois la coupe a demandee</p>
      <p class="line">Qui por Blancheflor fu donnee</p>
      <p class="line">Fiuz fet il ceste porteras</p>
      <p class="line">Estre peut que par lui l'avras</p>
      <p class="line">Nous l'avons des que fu vendue</p>
      <p class="line">Desus mer Blancheflor ta drue</p>
      <p class="line">Li rois li donne .i. palefroi</p>
      <p class="line">Qui siens estoit o le conroy</p>
      <p class="line">De l'une part estoit toz blans</p>
      <p class="line">De l'autre rouge conme sans</p>
      <p class="line">Mes c'une teche avoit vermeille</p>
      <p class="line">El blanc du chief desus la hanche</p>
      <p class="line">Et el vermeill desus la hanche</p>
      <p class="line">Si ravoit une teche blanche</p>
      <p class="line">Seur sele ot d'un paile moult chier</p>
      <p class="line">Ouvree fu par eschequier</p>
      <p class="line">Toute la sele et li arçon</p>
      <p class="line">Sont de la coste d'un poisson</p>
      <p class="line">Sa couleur est inde et vermeille</p>
      <p class="line">Par nature ce est merveille</p>
      <p class="line">Et enz avoit entailleure</p>
      <p class="line">Li loreinz iert assis par cure</p>
      <p class="line">La couverture de la sele</p>
      <p class="line">Est d'un brun paile de Castele</p>
      <p class="line">Toute flouree a fill d'orfrois</p>
      <p class="line">Car tele la vouloit li rois</p>
      <p class="line">Estrivieres i ot et cengles</p>
      <p class="line">De soie erent les contrecengles</p>
      <p class="line">Laciees merveilleusement</p>
      <p class="line">Toutes les boucles sont d'argent</p>
      <p class="line">Li estrief valent .i. chastel</p>
      <p class="line">De fin or sont fet a neel</p>
      <p class="line">Li frains si fu bien fez et chiers</p>
      <p class="line">Onques meilleurs n'ot chevaliers</p>
      <p class="line">La chevece en est de fin or</p>
      <p class="line">Les pierres valent .i. tresor</p>
      <p class="line">Qui es blans esmaus sont assises</p>
      <p class="line">De leus en leus par entremises</p>
      <p class="line">Ne vous puis pas ne ne loit</p>
      <p class="line">Raconter con chaucune estoit</p>
      <p class="line">Li frains fu touz de l'or d'Espaigne</p>
      <p class="line">Ce sachiez moult en vaut l'ouvraigne</p>
      <p class="line">Et les pierres granz vertuz ont</p>
      <p class="line">Qui toutes precieuses sont</p>
      <p class="line">Les resnes de fin or estoient</p>
      <p class="line">Ne cuit james plus beles soient</p>
      <p class="line">Li rois la a son fill baillié</p>
      <p class="line">Et il l'en a moult mercié</p>
      <p class="line">Et la royne son annel</p>
      <p class="line">A mis el doit au jouvencel</p>
      <p class="line">Fiuz fet ele gardez le bien</p>
      <p class="line">Tant con l'avrez ne dotez rien</p>
      <p class="line">Fers ne te porra entamer</p>
      <p class="line">Ne feu ardoir ne enconbrer</p>
      <p class="line">Fiuz cest annel a tel poissance</p>
      <p class="line">Que bien i doiz avoir fiance</p>
      <p class="line">Saches que tant con tu l'avras</p>
      <p class="line">A riens que quieres ne faudras</p>
      <p class="line">Il prent l'ennel et l'en mercie</p>
      <p class="line">Et dist qu'encor ravra s'amie</p>
      <p class="line">Atant a congié demandé</p>
      <p class="line">Li rois li a plorant donné</p>
      <p class="line">A sa mere ra pris congié</p>
      <p class="line">Et ele l'a .vii. foiz baisié</p>
      <p class="line">La veissiez andeus plorer</p>
      <p class="line">Leur poinz batre lor crins tirer</p>
      <p class="line">Et tel duel fere au departir</p>
      <p class="line">Con sil le veissent morir</p>
      <p class="line">Car mes nu cuidoient veoir</p>
      <p class="line">Non firent il tretout por voir</p>
      <p class="line">Atant lor a dit en plorant</p>
      <p class="line">Conme cil qui pitié ot grant</p>
      <p class="line">Li damoisiaus Floires valé</p>
      <p class="line">Et il l'ont a Dieu conmandé</p>
      <p class="line">Ez le vous hors de la cité</p>
      <p class="line">O ses sonmiers bien arrouté</p>
      <p class="line">Ilz ses chamberlans conseillent</p>
      <p class="line">Et leur journees appareillent</p>
      <p class="line">Au port vuelent premier aler</p>
      <p class="line">Ou Blancheflor entra en mer</p>
      <p class="line">Tant sont alé la sont venu</p>
      <p class="line">Chies .i. bourgois sont descendu</p>
      <p class="line">Quant li cheval establé sont</p>
      <p class="line">Fain et avainne a plenté ont</p>
      <p class="line">Et cil a cui fu conmandé</p>
      <p class="line">Aus estaus el bourc sont alé</p>
      <p class="line">Iluec treuvent .i. macecrier</p>
      <p class="line">Ou il achatent leur mengier</p>
      <p class="line">Et pain et vin en font porter</p>
      <p class="line">Moult aprestent riche souper</p>
      <p class="line">Marcheant dient que il sont</p>
      <p class="line">Pour cel mestier mer passeront</p>
      <p class="line">Floire tiennent a lor seignor</p>
      <p class="line">L'avoir est siens n'est mie lor</p>
      <p class="line">Quant il furent asseuré</p>
      <p class="line">Et le mengier ont apresté</p>
      <p class="line">Napes font metre et vont laver</p>
      <p class="line">Puis si asistrent au souper</p>
      <p class="line">En l'oste ot preudome et vaillant</p>
      <p class="line">Dejouste soi assiet l'enfant</p>
      <p class="line">Il l'enneure moult et tient chier</p>
      <p class="line">Et semont souvent de mengier</p>
      <p class="line">La table fu bien marcheande</p>
      <p class="line">Grant plenté i ot de viande</p>
      <p class="line">Tres bien le servent li serjant</p>
      <p class="line">Vin leur donnent a lor talent</p>
      <p class="line">En coupes d'or en nes d'argent</p>
      <p class="line">Metent bon vin herbe piment</p>
      <p class="line">Li marcheant travaillié furent</p>
      <p class="line">Assez mengierent et pou burent</p>
      <p class="line">Souvent dient por le bon vin</p>
      <p class="line">Que il ont l'ostel Saint Martin</p>
      <p class="line">Cil se deduient lieement</p>
      <p class="line">Floires a Blancheflor entent</p>
      <p class="line">Pour le bon vin pas ne l'oblie</p>
      <p class="line">Sanz li ne prise riens sa vie</p>
      <p class="line">Pour li souvent s'entroblioit</p>
      <p class="line">Et parfondement soupiroit</p>
      <p class="line">Et ne prenoit garde a sa main</p>
      <p class="line">Se il prenoit ou char ou pain</p>
      <p class="line">L'ostesse l'a bien regardé</p>
      <p class="line">Du coute a son seignor bouté</p>
      <p class="line">Sire fet ele avez veu</p>
      <p class="line">Cest enfant con s'est maintenu</p>
      <p class="line">Ce mengier leisse por penser</p>
      <p class="line">Souvent l'ai veu soupirer</p>
      <p class="line">Par mon chief n'est pas marcheanz</p>
      <p class="line">Gentis hom est et el queranz</p>
      <p class="line">Dont a l'enfant a reison mis</p>
      <p class="line">Sire fet il moult ies pensis</p>
      <p class="line">A cest mengier tar esgardé</p>
      <p class="line">Pou as mengié et moult pensé</p>
      <p class="line">Quanque as pris seroit legier</p>
      <p class="line">A aquiter de cest mengier</p>
      <p class="line">Autretel vi ge l'autre jour</p>
      <p class="line">De damoisele Blancheflor</p>
      <p class="line">Einsi se nonma ele a moi</p>
      <p class="line">Si vous resemble par ma foi</p>
      <p class="line">Bien poez estre d'un aage</p>
      <p class="line">Moult vous resemble de visage</p>
      <p class="line">Ensement au mengier pensoit</p>
      <p class="line">.i. sien ami moult regretoit</p>
      <p class="line">Floire cui amie ele estoit</p>
      <p class="line">Pour cui tolir on la vendoit</p>
      <p class="line">Et pour s'amor estoit moult mue</p>
      <p class="line">Ele fu a cest port vendue</p>
      <p class="line">Cil qui l'acheterent disoient</p>
      <p class="line">Qu'en Babiloine la menroient</p>
      <p class="line">De l'amirant tant en avroient</p>
      <p class="line">Que a double i gaaigneroient</p>
      <p class="line">Quant il ot s'amie nonmer</p>
      <p class="line">Et de lui certement parler</p>
      <p class="line">De la joie si s'esbahi</p>
      <p class="line">Qu'il ne sot mot si abati</p>
      <p class="line">Le vin qui devant li estoit</p>
      <p class="line">A .i. coutel que il tenoit</p>
      <p class="line">L'oste s'escrie c'est forfet</p>
      <p class="line">Amendez nous sera cest fet</p>
      <p class="line">Ce est bien droiz ce dient tuit</p>
      <p class="line">Car liez en sont pour le deduit</p>
      <p class="line">Floires une coupe d'or fin</p>
      <p class="line">Emplir a fete de bon vin</p>
      <p class="line">Touz liez a la dame la tent</p>
      <p class="line">Dame ceste coupe vos rent</p>
      <p class="line">Vostre soit et du vin bevez</p>
      <p class="line">Et cui vous plera en donnez</p>
      <p class="line">Pource que m'avez dit nouvele</p>
      <p class="line">De Blancheflor la damoisele</p>
      <p class="line">Pour lui ert ce que je pensoie</p>
      <p class="line">A ce mengier et soupiroie</p>
      <p class="line">Tout pour ice que ne savoie</p>
      <p class="line">Quel part querre je la devoie</p>
      <p class="line">Ele la prent si l'en mercie</p>
      <p class="line">Et prie Dieu que il s'amie</p>
      <p class="line">Qu'il vet querre puisse trouver</p>
      <p class="line">Et a grant joie ramener</p>
      <p class="line">Dist qu'il ira en Babyloine</p>
      <p class="line">Se il avant ce n'a essoine</p>
      <p class="line">Apres dist li vins espanduz</p>
      <p class="line">Seingneur est droiz que soit renduz</p>
      <p class="line">Tant en fetes sor moi venir</p>
      <p class="line">Conme il vous vendra a plesir</p>
      <p class="line">Atant es quatre pauconniers</p>
      <p class="line">Qu'en aportent .iiii. setiers</p>
      <p class="line">Puis en servent moult larg</p>
      <p class="line">O les hennas d'or ou d'argent</p>
      <p class="line">Floires a premerains beu</p>
      <p class="line">A l'oste l'a apres tendu</p>
      <p class="line">Et cil autre par la meison</p>
      <p class="line">Du vin boivent tuit a bandon</p>
      <p class="line">Le soir se pot touz enivrer</p>
      <p class="line">Qui la fu s'il s'en voult pener</p>
      <p class="line">Li plus povres se tient moult riche</p>
      <p class="line">Et de hardement moult sa fiche</p>
      <p class="line">Cil se deduient lieement</p>
      <p class="line">Atant es vous torné le vent</p>
      <p class="line">Li jours est ja toz a vesprez</p>
      <p class="line">Et li froiz touz as porz montez</p>
      <p class="line">Ce dient li mestre des nes</p>
      <p class="line">De vent avront toz plains lor tres</p>
      <p class="line">Longuement sejorné i ont</p>
      <p class="line">Et du passer desirrant sont</p>
      <p class="line">Et quant li venz fu trespassez</p>
      <p class="line">Et rapesiez fu li orez</p>
      <p class="line">Dont font crier li notonnier</p>
      <p class="line">Par la vile qu'aillent chargier</p>
      <p class="line">Cil qui en Babiloine iront</p>
      <p class="line">Et es terres qui de la sont</p>
      <p class="line">Floires l'oi moult en est liez</p>
      <p class="line">De l'aler s'est appareilliez</p>
      <p class="line">Quant son conroi ot aquité</p>
      <p class="line">A son oste a du sien donné</p>
      <p class="line">Puis prent a son l'oste congié</p>
      <p class="line">A la nef vient si a chargié</p>
      <p class="line">Son notonnier a bien prié</p>
      <p class="line">Et il a bien otroié</p>
      <p class="line">Qu'a ice port arrivera</p>
      <p class="line">Ou il plus tost venir porra</p>
      <p class="line">Et il respont au notonnier</p>
      <p class="line">Je vueill aler pour gaaigner</p>
      <p class="line">En Babyloine la cité</p>
      <p class="line">Pieça c'on m'a dit et conté</p>
      <p class="line">Que des ice jour en .i. mois</p>
      <p class="line">Assemblee i avra de rois</p>
      <p class="line">Qui de l'amirant terres tienent</p>
      <p class="line">Et pour ice a sa court vienent</p>
      <p class="line">A une feste qu'il seut fere</p>
      <p class="line">Se je la me pooie trere</p>
      <p class="line">De mon avoir tost viendroie</p>
      <p class="line">Et cuit que g'i gaaingneroie</p>
      <p class="line">Au vent qu'il ont et a l'air cler</p>
      <p class="line">Se sont de terre empoint en mer</p>
      <p class="line">Leur tres ont touz enhaut sachiez</p>
      <p class="line">Et les autres engins dreciez</p>
      <p class="line">Li venz si prent qu'el fet errer</p>
      <p class="line">Ore est Floires en haute mer</p>
      <p class="line">On la nef ot mis tel conroi</p>
      <p class="line">Qui deust soufire a .i. roy</p>
      <p class="line">.viii. jours pleniers par mer erra</p>
      <p class="line">Que nule terre ne trouva</p>
      <p class="line">Au nueme jor sont arrivé</p>
      <p class="line">Souz Bauduc une grant cité</p>
      <p class="line">Qui siet seur une roche bise</p>
      <p class="line">Deseur le port en haut assise</p>
      <p class="line">D'iluec puet en quant il fet cler</p>
      <p class="line">Cent liues loing veoir en mer</p>
      <p class="line">Bien sot tenir li notonniers</p>
      <p class="line">A la cité les droiz sentiers</p>
      <p class="line">Cest li porz dont il le requist</p>
      <p class="line">Et il l'enfant tot droit i mist</p>
      <p class="line">D'iluec porra en .iiii. jours</p>
      <p class="line">D'iceus d'iver toz les plus cors</p>
      <p class="line">En Babyloine o ses somiers</p>
      <p class="line">Venir se il n'a destorbiers</p>
      <p class="line">Son loier quiert li notonniers</p>
      <p class="line">Floires li done volentiers</p>
      <p class="line">.xx. mars d'or fin et .xx. d'argent</p>
      <p class="line">Li fet donner moult lieement</p>
      <p class="line">Qu'avis li fu qu'en Paradis</p>
      <p class="line">L'eust mis quant iert ou pais</p>
      <p class="line">et s'amie cuide trouver</p>
      <p class="line">Que il quiert par terre et par mer</p>
      <p class="line">Oste sont des nes li trousel</p>
      <p class="line">Du rechargier sont moult isnel</p>
      <p class="line">Et sont venu a la cité</p>
      <p class="line">Chies .i. bourgois sont herbergé</p>
      <p class="line">Qui riches ert et alosé</p>
      <p class="line">Notonnier iert et marcheanz</p>
      <p class="line">Au port avoit .ii. nes bien granz</p>
      <p class="line">En quoi son marché demenoit</p>
      <p class="line">Quant mestier li ert mer passoit</p>
      <p class="line">En une decez nes passerent</p>
      <p class="line">Li marcheant qui acheterent</p>
      <p class="line">Blancheflor que Floires queroit</p>
      <p class="line">Pour qui einsi dolenz estoit</p>
      <p class="line">Et en sa meison la nuit jurent</p>
      <p class="line">Quant il fors de mer issu furent</p>
      <p class="line">Par celui cuit querra nouvele</p>
      <p class="line">Floires iluec de la pucele</p>
      <p class="line">Li chamberlans ot les chevaus</p>
      <p class="line">Deschargiez de leur grant trosiaus</p>
      <p class="line">Ses fist establer aaisier</p>
      <p class="line">Et de litiere et de mengier</p>
      <p class="line">Seingneur en cel ostel troverent</p>
      <p class="line">Quanqu'il voudrent si l'acheterent</p>
      <p class="line">Fain et avaine et moult bons vins</p>
      <p class="line">Char salee fresche et poucins</p>
      <p class="line">Leur mengier ont fet moult haster</p>
      <p class="line">Car travaillié sont de la mer</p>
      <p class="line">Li porz estoit a l'amirail</p>
      <p class="line">Maint home i ot paine et travail</p>
      <p class="line">Ou soit adroit ou soit a tort</p>
      <p class="line">Tout li estuet donner au port</p>
      <p class="line">Et rendre au prevost lor avoir</p>
      <p class="line">Et puis jurer qu'il diront voir</p>
      <p class="line">Quant cel avoir orent rendu</p>
      <p class="line">Et leur mengier apresté fu</p>
      <p class="line">Levent lor mains si sont assis</p>
      <p class="line">El plus biau leu ont Floire mis</p>
      <p class="line">Il ont a mengier richement</p>
      <p class="line">Si mengierent moult lieement</p>
      <p class="line">Mes Floires petit i menia</p>
      <p class="line">Pour Blancheflor ou il i pensa</p>
      <p class="line">Li ostes l'a aparceu</p>
      <p class="line">N'en est pas liez quant l'a veu</p>
      <p class="line">Sire fet il ce m'est avis</p>
      <p class="line">Pour vostre avoir estes pensis</p>
      <p class="line">Pour la coustume que voi tel</p>
      <p class="line">Floires li dist sire c'est el</p>
      <p class="line">Li ostes dist tout autretel</p>
      <p class="line">Vi ge l'autrier en cest hostel</p>
      <p class="line">Qu'il avoit une grant conpaigne</p>
      <p class="line">De marcheanz qui sont d'Espaigne</p>
      <p class="line">Amenai par mer a cest port</p>
      <p class="line">Ce m'est avis si le recort</p>
      <p class="line">Une pucele o eus avoit</p>
      <p class="line">Qui ensement se contenoit</p>
      <p class="line">Ge l'oi nomner Blancheflor</p>
      <p class="line">En ma nef mena grant dolor</p>
      <p class="line">Tout einsi au mengier pensoit</p>
      <p class="line">Et .i. sien ami regretoit</p>
      <p class="line">Floires est liez de la nouvele</p>
      <p class="line">Puis dist que devint la pucele</p>
      <p class="line">Li hostes dist quant s'en alerent</p>
      <p class="line">En Babyloine l'en menerent</p>
      <p class="line">Floires li donne .i. vair mantel</p>
      <p class="line">Et .i. hennap d'or moult fu del</p>
      <p class="line">Sire ce vueill que vous aiez</p>
      <p class="line">Et Blancheflor gré en sachiez</p>
      <p class="line">Car je sui meuz por li querre</p>
      <p class="line">Emblee me fu en ma terre</p>
      <p class="line">L'ostes li dist et l'en mercie</p>
      <p class="line">Dieus vous rende la vostre amie</p>
      <p class="line">Quant du mengier sont sofisant</p>
      <p class="line">Les napes ostent li serjant</p>
      <p class="line">Dont font les liz appareillier</p>
      <p class="line">Lassez sont si se vont couchier</p>
      <p class="line">Quant Flores dort et il sonmeille</p>
      <p class="line">Celi est vis que il conseille</p>
      <p class="line">O Blancheflor sa douce amie</p>
      <p class="line">Moult li plesoit icele vie</p>
      <p class="line">Il dormi mes ce fu petit</p>
      <p class="line">Au matinet quant le jor vit</p>
      <p class="line">Ses compaignons a esveilliez</p>
      <p class="line">Et quant ce fu appareilliez</p>
      <p class="line">El droit chemin en sont entré</p>
      <p class="line">De Babyloine la cité</p>
      <p class="line">Cele nuit a .i. hostel jurent</p>
      <p class="line">Ou il moult bien herbergié furent</p>
      <p class="line">Et el demain tres bien matin</p>
      <p class="line">Se remetent en lor chemin</p>
      <p class="line">La nuit se resont herbergié</p>
      <p class="line">A une vile ou ot marchié</p>
      <p class="line">Ou il oient de li parler</p>
      <p class="line">Par iluec la vit on passer</p>
      <p class="line">Au tierz jour devant la vesprer</p>
      <p class="line">Parvindrent a .i. braz de mer</p>
      <p class="line">Frelle le nonment ou pais</p>
      <p class="line">De l'autre part est Monfelix</p>
      <p class="line">Uns chastiaus riches ou manoit</p>
      <p class="line">Cil qui la gent outre passoit</p>
      <p class="line">Il n'i avoit planches ne ponz</p>
      <p class="line">Car trop ert roides et parfonz</p>
      <p class="line">Mes a la rive .i. cor avoit</p>
      <p class="line">Qui a .i. pel penduz estoit</p>
      <p class="line">Li venant a celui tornoient</p>
      <p class="line">Qui le notonnier apeloient</p>
      <p class="line">.i. d'euls le corna et cil l'ot</p>
      <p class="line">A aus en vint plus tost qu'il pot</p>
      <p class="line">Li mestres sist en son batel</p>
      <p class="line">O soi cueilli le damoisel</p>
      <p class="line">Et ses serjanz li notonnier</p>
      <p class="line">El chalant sont mis li sonmier</p>
      <p class="line">Atant conmencent a nagier</p>
      <p class="line">Et marcheant et notonnier</p>
      <p class="line">Le mestre a esgardé l'enfant</p>
      <p class="line">Frans hons semble estre par senblant</p>
      <p class="line">Demanda li conme alez vous</p>
      <p class="line">Il li respont nu veez vous</p>
      <p class="line">A Babyloine vueill aler</p>
      <p class="line">Con marcheanz pour acheter</p>
      <p class="line">Et pour vendre cez miens trosiaus</p>
      <p class="line">Con vous veez et bons et biaus</p>
      <p class="line">S'en cest chastel meson avez</p>
      <p class="line">Anuit mes car nous hostelez</p>
      <p class="line">Sire dist il par foi si ai</p>
      <p class="line">Anuit mes vous herbergerai</p>
      <p class="line">Mes biau sire por cel disoie</p>
      <p class="line">Que morne et pensis vos veoie</p>
      <p class="line">Et tout ensement vi ge oan</p>
      <p class="line">N'a pas encore demi an</p>
      <p class="line">Ceanz une pucele entrer</p>
      <p class="line">Et en tel maniere penser</p>
      <p class="line">Par ma foi vous li resemblez</p>
      <p class="line">Ne sai se li apartenez</p>
      <p class="line">Quant ce oi le chief dreça</p>
      <p class="line">Sire fet il ou en ala</p>
      <p class="line">En Babyloine fu menee</p>
      <p class="line">Li amiranz l'a achetee</p>
      <p class="line">Tout li a noié et celé</p>
      <p class="line">La nuit o lui sont herbergé</p>
      <p class="line">Au matin quant fu esclerié</p>
      <p class="line">A son hoste rapris congié</p>
      <p class="line">Mes .c. soulz avant li dona</p>
      <p class="line">Et en apres moult li proia</p>
      <p class="line">Que s'il en Babyloine eust</p>
      <p class="line">Ami qui aidier li peust</p>
      <p class="line">Que par enseignes li mandast</p>
      <p class="line">Qu'a son besoing le conseillast</p>
      <p class="line">Sire fet il einz que veingnoiz</p>
      <p class="line">En Babyloine trouveroiz</p>
      <p class="line">.I. flot moult lé et moult parfont</p>
      <p class="line">Quant vous vendroiz desor le pont</p>
      <p class="line">Dont trouverez le pontonnier</p>
      <p class="line">Mes compainz est si m'a moult chier</p>
      <p class="line">De Babyloine est riches hon</p>
      <p class="line">Grant tour i a et grant meson</p>
      <p class="line">De cez .ii. ponz est mes conpainz</p>
      <p class="line">Par mi partons toz noz gaains</p>
      <p class="line">Cest mien annel li porterez</p>
      <p class="line">Et de moie part li direz</p>
      <p class="line">Qu'il vous conseult con mielz porra</p>
      <p class="line">Ge cuit qu'il vous herbergera</p>
      <p class="line">Tout einsi se sont departi</p>
      <p class="line">Au pont vindrent ainz le midi</p>
      <p class="line">Le pont passent soz .i. aubé</p>
      <p class="line">Qu'en ot au chief du pont planté</p>
      <p class="line">Le pontonnier treuvent soz l'arbre</p>
      <p class="line">Sus .i. perron qui ert de marbre</p>
      <p class="line">Bel honme i ot et bien vestu</p>
      <p class="line">Preudom leur pert quant l'ont veu</p>
      <p class="line">Ja au pont nus hom ne pasast</p>
      <p class="line">Quatre deniers ne li donast</p>
      <p class="line">Et quatre apres por son cheval</p>
      <p class="line">Floires salue le vassal</p>
      <p class="line">De touz ses dieus l'a salué</p>
      <p class="line">Et puis li a l'ennel donné</p>
      <p class="line">Enseingnes de son conpaignon</p>
      <p class="line">Qu'il le herbert en sa meison</p>
      <p class="line">Et a son besoing le conselt</p>
      <p class="line">Si conme il s'amor avoir velt</p>
      <p class="line">Cil a l'ennel bien conneu</p>
      <p class="line">Recut le et moult lié en fu</p>
      <p class="line">Le sien annel li a baillié</p>
      <p class="line">A sa fame l'a envoié</p>
      <p class="line">Que bien le herbert por s'amor</p>
      <p class="line">Et puis li a moustré sa tor</p>
      <p class="line">Tout droit est a l'ostel venuz</p>
      <p class="line">Par l'ennel fu bien receuz</p>
      <p class="line">Dont se herbergent lieement</p>
      <p class="line">Estables treuvent a talent</p>
      <p class="line">Or est Floires en la cité</p>
      <p class="line">Que il avoit tant desirré</p>
      <p class="line">Herbergiez chies le pontonnier</p>
      <p class="line">De conseill a moult grant mestier</p>
      <p class="line">Car ja soit ce que venuz soit</p>
      <p class="line">La ou il desirre avoit</p>
      <p class="line">Il ne set ne conseill n'en a</p>
      <p class="line">Confaitement se maintenra</p>
      <p class="line">Savoir se met en son corage</p>
      <p class="line">Qui li rabembre son parage</p>
      <p class="line">Dist il qu'il erre folement</p>
      <p class="line">Fet il tu ne connois la gent</p>
      <p class="line">Floires ton conseill cui diras</p>
      <p class="line">Conment euvres et que quis as</p>
      <p class="line">Se te descuevres fous seras</p>
      <p class="line">Car soit a certes ou a gas</p>
      <p class="line">S'aucuns a l'amirant venoit</p>
      <p class="line">Et ta folie li contoit</p>
      <p class="line">Se il vouloit toi porroit prendre</p>
      <p class="line">Et apres ice fere pendre</p>
      <p class="line">Fai bien arriere t'en renva</p>
      <p class="line">Tes peres fame te donra</p>
      <p class="line">Du mielz de trestout son regné</p>
      <p class="line">Et de moult riche parenté</p>
      <p class="line">Amours respont ore oi folie</p>
      <p class="line">Du retourner ja sanz t'amie</p>
      <p class="line">Dont ne venis tu por li querre</p>
      <p class="line">Sanz li vens aler en ta terre</p>
      <p class="line">Dont ne te membre de l'autrier</p>
      <p class="line">Du grant grefe de ton grefier</p>
      <p class="line">Pour li ocirre te vousis</p>
      <p class="line">Or penses ja a ton pais</p>
      <p class="line">Et se tu sans li i estoies</p>
      <p class="line">Vousisses ou non revenroies</p>
      <p class="line">Porroies tu dont sanz li vivre</p>
      <p class="line">Quant le pensas toi tieng pour yvre</p>
      <p class="line">Pour l'or del mont ne pour l'avoir</p>
      <p class="line">Ne porroies sanz li avoir</p>
      <p class="line">Joie remaing si la verras</p>
      <p class="line">Puet cel estre si l'en menras</p>
      <p class="line">N'est pas legiere por garder</p>
      <p class="line">La beste qui se velt embler</p>
      <p class="line">S'ele te voit engin querra</p>
      <p class="line">S'ele puet qu'a toi parlera</p>
      <p class="line">Car qui ainme ce sai ge bien</p>
      <p class="line">Engingneus est sor tote rien</p>
      <p class="line">Li vileins dit en moult pou d'eure</p>
      <p class="line">A cui Dieu plest moult bien labeure</p>
      <p class="line">Itel bataille en lui avoit</p>
      <p class="line">Amours et moult le contraignoit</p>
      <p class="line">Atant es vous l'oste venir</p>
      <p class="line">Quant triste et pensis l'a veu</p>
      <p class="line">Franchement l'a mis a reson</p>
      <p class="line">Damoisiaus sire gentius hom</p>
      <p class="line">Estes vous de rien coreciez</p>
      <p class="line">Dont n'estes vous bien herbergiez</p>
      <p class="line">Se riens veez qui vous desplese</p>
      <p class="line">Amendez iert se je'n ai ese</p>
      <p class="line">Sire fet il vous dites bien</p>
      <p class="line">Vostre merci mes nule rien</p>
      <p class="line">D'endroit l'ostel ne me desplest</p>
      <p class="line">A Damedieu pri qu'il me lest</p>
      <p class="line">Biau sire a vos gerredonner</p>
      <p class="line">Et l'ostage et le biau parler</p>
      <p class="line">Sire fet il je sui pensis</p>
      <p class="line">De mon marchié que je ai quis</p>
      <p class="line">Ce que je quis criem que ne truisse</p>
      <p class="line">Et se jel truis qu'avoir nel puisse</p>
      <p class="line">Lil ostes fu moult gentius on</p>
      <p class="line">Sire fet il or mangeron</p>
      <p class="line">Apres se je puis et je sai</p>
      <p class="line">Volentiers vous conseillerai</p>
      <p class="line">Atant levent si vont mengier</p>
      <p class="line">L'ostes apele sa moillier</p>
      <p class="line">Entre eus deus ont l'enfant assis</p>
      <p class="line">L'ostes Daires et Licoris</p>
      <p class="line">Moult le font servir richement</p>
      <p class="line">A veissiaus d'or fin et d'argent</p>
      <p class="line">Cler vin et piment et claré</p>
      <p class="line">Orent il er a grant plenté</p>
      <p class="line">A ce mengier ot grant foison</p>
      <p class="line">De divers mes de venoison</p>
      <p class="line">Grues et gentes et herons</p>
      <p class="line">Perdriz et cines et poons</p>
      <p class="line">Tout environ a remanant</p>
      <p class="line">Orent li petit et li grant</p>
      <p class="line">Et puis fet aporter</p>
      <p class="line">Li hostes Daires par deduit</p>
      <p class="line">Pomes garnates poires fies</p>
      <p class="line">Et puis amandes et alies</p>
      <p class="line">De touz fruiz orent a foison</p>
      <p class="line">Du meilleur que trouver pot on</p>
      <p class="line">Pesches chasteignes car plenté</p>
      <p class="line">A de touz fruiz en la cité</p>
      <p class="line">Du fruit menjuent lieement</p>
      <p class="line">Apres boivent du vin souvent</p>
      <p class="line">Floires a la coupe esgardee</p>
      <p class="line">Qui por Blancheflor fu donnee</p>
      <p class="line">Qui devant li ert toute plainne</p>
      <p class="line">De plus cler vin que n'est fontaine</p>
      <p class="line">Helaine i est si con Paris</p>
      <p class="line">La tient par la main ses amis</p>
      <p class="line">En l'esgarder qu'il fet l'ymage</p>
      <p class="line">Amours alume son corage</p>
      <p class="line">Amours li dist aies envie</p>
      <p class="line">Ci en mainne Paris s'amie</p>
      <p class="line">He dieus verrai ge ja le jor</p>
      <p class="line">Que si enmenrai Blancheflor</p>
      <p class="line">Diva Floires apres mengier</p>
      <p class="line">Te doit tes hostes conseillier</p>
      <p class="line">Li lons mengier moult l'a grevé</p>
      <p class="line">La dame l'a bien esgardé</p>
      <p class="line">Set que en lui a grant estrif</p>
      <p class="line">Quant si le voit morne et pensif</p>
      <p class="line">Aval la face clere et tendre</p>
      <p class="line">Les lermes voit des ielz descendre</p>
      <p class="line">Pitié l'en prent si l'a moustré</p>
      <p class="line">A son seingnor tout en serré</p>
      <p class="line">Les napes fet oster des dois</p>
      <p class="line">Tuit sen lievent mes que eus .iii.</p>
      <p class="line">Puis li a dit damoisiaus sire</p>
      <p class="line">Se vous corroz ne ire</p>
      <p class="line">Pourquoi pensez dites le moi</p>
      <p class="line">Ge vous conseillerai par foi</p>
      <p class="line">Vostre estre ne me celer pas</p>
      <p class="line">Moi semble moult que ce soit gas</p>
      <p class="line">Que voz dras vendoiz a detail</p>
      <p class="line">D'autre marchié avez travaill</p>
      <p class="line">Sire fet Licoris par foi</p>
      <p class="line">Ce m'est avis quant je le voi</p>
      <p class="line">Que ce soit Blancheflor la bele</p>
      <p class="line">Je cuit qu'ele est sa suer jumele</p>
      <p class="line">Tel vis tel cors et tel semblant</p>
      <p class="line">Conme ele a voi en cest enfant</p>
      <p class="line">Bien voi qu'il sont prochain parent</p>
      <p class="line">Au vis et au contenement</p>
      <p class="line">Ele fu .xv. jours ceanz</p>
      <p class="line">Moult feisoit granz dolosemenz</p>
      <p class="line">Floire son ami regretoit</p>
      <p class="line">Et nuit et jour por lui ploroit</p>
      <p class="line">Quant ele de ceanz torna</p>
      <p class="line">Et li amiranz l'acheta</p>
      <p class="line">Grant duel en fist ceanz gel vi</p>
      <p class="line">Quant Floires l'ot si s'esbahi</p>
      <p class="line">Et dist dame en penser ere</p>
      <p class="line">Ele est ma suer je sui son frere</p>
      <p class="line">Amis fet Daires ne doutez</p>
      <p class="line">Mes par le voir vous en passez</p>
      <p class="line">Tant con vous est vous le savez</p>
      <p class="line">Mes ce sachiez con fous errez</p>
      <p class="line">Sire fet il por Dieu merci</p>
      <p class="line">Fiuz sui de roi je vous afi</p>
      <p class="line">Et Blancheflor si est m'amie</p>
      <p class="line">Emblee me fu par envie</p>
      <p class="line">Pour lui sui ge en cez regnez</p>
      <p class="line">Moult entrepris et esgarez</p>
      <p class="line">Riches hom sui d'or et d'argent</p>
      <p class="line">Si vous en donrai largement</p>
      <p class="line">Se de cest plet me conseilliez</p>
      <p class="line">Biau sire chiers toz sui jugiez</p>
      <p class="line">Ce est la fins ou je l'avrai</p>
      <p class="line">Ou por s'amor de duel morrai</p>
      <p class="line">Enfes dist Daires cert domage</p>
      <p class="line">Se vous morez por tel folage</p>
      <p class="line">De ce ne m'os ge pas vanter</p>
      <p class="line">Que je'n sache conseill donner</p>
      <p class="line">Le mielz que je sache en orrez</p>
      <p class="line">Se vous ice faire voulez</p>
      <p class="line">Bien sai que vous n'en ferez mie</p>
      <p class="line">Ainçois perdroiz ce cuit la vie</p>
      <p class="line">Car se l'amirant ot ce dire</p>
      <p class="line">Vous serez livrez a martire</p>
      <p class="line">N'a si riche home en cest pais</p>
      <p class="line">S'autretel plet avoit empris</p>
      <p class="line">Que par force ne par avoir</p>
      <p class="line">Ja la reust si con g'espoir</p>
      <p class="line">Engin ne nul enchantement</p>
      <p class="line">Ne valent au ravoir neant</p>
      <p class="line">Se tretoutes les genz del mont</p>
      <p class="line">Qui onques furent ne or sont</p>
      <p class="line">Par force tolir la voloient</p>
      <p class="line">A l'amirant tost i faudroient</p>
      <p class="line">Li amiranz a sa joustise</p>
      <p class="line">Seur cent et .l. rois mise</p>
      <p class="line">Se il les mande en Babyloine</p>
      <p class="line">Il i vendront sanz nule essoine</p>
      <p class="line">Babiloine si con je pens</p>
      <p class="line">Dure .xx. liues tout d'un sens</p>
      <p class="line">Li murs qui la clot n'est pas bas</p>
      <p class="line">Environ est fet a compas</p>
      <p class="line">Li murs est fez de tel mortier</p>
      <p class="line">Qu'il ne doute piquois d'acier</p>
      <p class="line">Trois toises a de terre haut</p>
      <p class="line">De nule part ne crient asaut</p>
      <p class="line">Enz el mur ferment sept vinz portes</p>
      <p class="line">Toutes desus larges et fortes</p>
      <p class="line">Ades i est la foire plainne</p>
      <p class="line">Touz les .viii. jours de la semainne</p>
      <p class="line">En Babyloine ça dedenz</p>
      <p class="line">A bien de tours plus de .vii. cenz</p>
      <p class="line">Ou estont li baron chasé</p>
      <p class="line">Celes enforcent la cité</p>
      <p class="line">La plus feble ne la menor</p>
      <p class="line">Ne prendroit l'ost l'empereor</p>
      <p class="line">Qui de Rome est sire en .xv. anz</p>
      <p class="line">Toutes sont moult larges et granz</p>
      <p class="line">Par force nus hom ne par gerre</p>
      <p class="line">Babiloine ne puet conquerre</p>
      <p class="line">Contre engin rest si bien</p>
      <p class="line">De nule part n'en doute mie</p>
      <p class="line">El mileu de ceste cité</p>
      <p class="line">A une tor d'antiquité</p>
      <p class="line">Toute de noirs carriaus de marbrerbre.}</p>
      <p class="line">Couverte a voute tot sanz arbre</p>
      <p class="line">Hourde est amont con clochier</p>
      <p class="line">Li coupiaus desus est moult chier</p>
      <p class="line">Longue .l. piez l'aguille</p>
      <p class="line">Du meillor or qui soit en Puille</p>
      <p class="line">Et el pommel qui est desus</p>
      <p class="line">A bien .c. mars d'argent ou plus</p>
      <p class="line">Seur ce coupel a voirement</p>
      <p class="line">.i. escharboucle qui resplent</p>
      <p class="line">Assis i est par grant conseill</p>
      <p class="line">La nuit reluit conme soleill</p>
      <p class="line">N'estuet par nuit a nul gardon</p>
      <p class="line">Porter chandele ne brandon</p>
      <p class="line">Sechier ne marcheant</p>
      <p class="line">N'autre home lor marcheant</p>
      <p class="line">Par nuit vienent a la cité</p>
      <p class="line">Ja ne porront estre esgaré</p>
      <p class="line">Car soit en terre soit en mer</p>
      <p class="line">De nule part n'estuet douter</p>
      <p class="line">Quant de .xx. liues la verra</p>
      <p class="line">A une pres li semblera</p>
      <p class="line">En cel tour a trois estages</p>
      <p class="line">Cil qui les fist moult par fu sages</p>
      <p class="line">Tuit li piler de marbre sont</p>
      <p class="line">Ne sun soustenement n'en ont</p>
      <p class="line">Mes que li uns par si grant sen</p>
      <p class="line">Soustient la tor san[z] nul ahan</p>
      <p class="line">Cil pilers sourt del fondement</p>
      <p class="line">Jusqu'a l'aguille amont s'estent</p>
      <p class="line">De marbre blanc est con cristaus</p>
      <p class="line">De deuz est bien fez uns chavaus</p>
      <p class="line">Par quoi sus monte une fontainne</p>
      <p class="line">Dont l'eve est froide clere et sainne</p>
      <p class="line">Droit monte amont el tierz estage</p>
      <p class="line">Moult tien l'engineor a sage</p>
      <p class="line">Qui fist amont l'eve torner</p>
      <p class="line">Par une coste d'un piler</p>
      <p class="line">Si qu'es estages sus rement</p>
      <p class="line">En .i. metal gentement pent</p>
      <p class="line">Dont les puceles qui i sont</p>
      <p class="line">Levent lor mains quant mestier ont</p>
      <p class="line">En la tour .viͯiͯ. chambres a</p>
      <p class="line">La fontainne par toutes va</p>
      <p class="line">Hom qui la est ja n'avra mal</p>
      <p class="line">Li piler sont tuit de cristal</p>
      <p class="line">Et de platan la couverture</p>
      <p class="line">.i. arbre chier qui toz jors dure</p>
      <p class="line">Et de mirra et de benus</p>
      <p class="line">Sont les fenestres toz li plus</p>
      <p class="line">Ce fist on querre o grant travail</p>
      <p class="line">Pour metre en la tor l'amirail</p>
      <p class="line">Car la ne sont serpent ne guivre</p>
      <p class="line">Ne nus maus vers si ni puet vivre</p>
      <p class="line">Moult puet aprendre d'escriture</p>
      <p class="line">Qui velt entendre a la painture</p>
      <p class="line">Le fet i sont des ancesors</p>
      <p class="line">Des proeres et des estors</p>
      <p class="line">En chaucune a une pucele</p>
      <p class="line">A l'amirant cortoise et bele</p>
      <p class="line">Tele con li vient a plesir</p>
      <p class="line">La se fet bien et bel servir</p>
      <p class="line">De l'un estage en l'autre vont</p>
      <p class="line">Par les degrez qui fez i sont</p>
      <p class="line">El maien estage a .i. huis</p>
      <p class="line">Tel ne vit hom ne ainz nepuis</p>
      <p class="line">Par celui vet on contreval</p>
      <p class="line">Dusqu'en la chambre l'amiral</p>
      <p class="line">Par icel huis viennent</p>
      <p class="line">Les puceles que il semont</p>
      <p class="line">Qui doivent l'amirant servir</p>
      <p class="line">Einsi con li vient a plesir</p>
      <p class="line">En la tour a .viͯiͯ. puceles</p>
      <p class="line">De grant parage et forment beles</p>
      <p class="line">Pource qu'il sont les damoiseles</p>
      <p class="line">Si a non la Tour des puceles</p>
      <p class="line">De toutes celes qui i sont</p>
      <p class="line">Les .ii. parz .i. service font</p>
      <p class="line">L'amirant leur fist conmander</p>
      <p class="line">Qu'a lui soient a son lever</p>
      <p class="line">Il le servent a grant doutance</p>
      <p class="line">Chaucune selonc sa possance</p>
      <p class="line">Les guetes qui en la tor sont</p>
      <p class="line">Chaucune nuit grant noise font</p>
      <p class="line">Trois en a en chaucun estage</p>
      <p class="line">Estre leur mestre le plus sage</p>
      <p class="line">A cui chaucun des .ix. apent</p>
      <p class="line">Par lui les servent hunblement</p>
      <p class="line">Et du mengier et du lit fere</p>
      <p class="line">Li mestre est fel et deputere</p>
      <p class="line">Et si garde l'uis de la tour</p>
      <p class="line">Bien sert celes et nuit et jor</p>
      <p class="line">En son poing tient chaucuns gisarme</p>
      <p class="line">Li mestres maint en .i. arvol</p>
      <p class="line">Desus garder nel tieng por fol</p>
      <p class="line">Et se nus hom vet esgarder</p>
      <p class="line">Sus en la tor por acerter</p>
      <p class="line">Pource qu'il en a le congié</p>
      <p class="line">Et de l'amiral la en fié</p>
      <p class="line">S'il li plest tout le robera</p>
      <p class="line">Et sanz amende le batra</p>
      <p class="line">.iiii. guetes a en la tour</p>
      <p class="line">Les .ii. veillent et nuit et jor</p>
      <p class="line">Se riens i voient aprismier</p>
      <p class="line">A ceus d'aval le vont noncier</p>
      <p class="line">Li amiranz tel costume a</p>
      <p class="line">C'une fame .i. seul an avra</p>
      <p class="line">.i. an plenier et neant plus</p>
      <p class="line">Puis mande ses rois et ses dus</p>
      <p class="line">Lors si li fet le chief trenchier</p>
      <p class="line">Ne veult que clerc ne chevalier</p>
      <p class="line">La fame aient qu'avra eue</p>
      <p class="line">A une autre est l'ennor rendue</p>
      <p class="line">Apres quant il veult autre prendre</p>
      <p class="line">Ses puceles si fet descendre</p>
      <p class="line">Toutes ensemble en .i. vergié</p>
      <p class="line">Chaucune en a le cuer irié</p>
      <p class="line">Car l'enneur doutent por la mort</p>
      <p class="line">Qu'apres atendent sanz confort</p>
      <p class="line">Or devez du vergier oïr</p>
      <p class="line">Et pourquoi les i fet venir</p>
      <p class="line">Li vergiers est et biaus et granz</p>
      <p class="line">El monde n'est nus plus vaillanz</p>
      <p class="line">De toutes parz est clos a mur</p>
      <p class="line">Tout paint a or et a azur</p>
      <p class="line">Et desus seur chaucun quernel</p>
      <p class="line">Divers de l'autre a .i. oisel</p>
      <p class="line">D'arein ouvrez tresgeteiz</p>
      <p class="line">Quant il vente si font hauz criz</p>
      <p class="line">Chaucuns oisiaus a sa maniere</p>
      <p class="line">Il ne fu onc beste tant fiere</p>
      <p class="line">Liepart ne tigre ne lions</p>
      <p class="line">Ne s'asoait quan ot les sons</p>
      <p class="line">En ce vergier ou tans seri</p>
      <p class="line">Atant d'oisiaus getant doz cri</p>
      <p class="line">Et des fetis et des verais</p>
      <p class="line">De mauviz de melles de jais</p>
      <p class="line">Et d'autres oisiaus qui i sont</p>
      <p class="line">Qui par le vergier joie font</p>
      <p class="line">Qui le son ot de l'ermonie</p>
      <p class="line">Moult est dolenz s'il n'a s'amie</p>
      <p class="line">De l'autre part ce m'est avis</p>
      <p class="line">Court .i. fleuve de Paradis</p>
      <p class="line">Eufrates est apelez</p>
      <p class="line">De celui est avironnez</p>
      <p class="line">Einsi que riens ni puet entrer</p>
      <p class="line">Se par desus ni puet voler</p>
      <p class="line">El fleuve a pierres precieuses</p>
      <p class="line">Nus hom ne vit si glorieuses</p>
      <p class="line">Safirs et jafes et sardoines</p>
      <p class="line">Et jacintes et calcedoines</p>
      <p class="line">Sardines jaspes et cristaus</p>
      <p class="line">Et si i a riches esmaus</p>
      <p class="line">Et autres que nonmer ne sai</p>
      <p class="line">Tout raconter ne vous porrai</p>
      <p class="line">Li vergiers est toz tens floriz</p>
      <p class="line">Et des oisiaus i a hauz criz</p>
      <p class="line">Il n'a soz ciel arbre tant chier</p>
      <p class="line">Ne soit planté en ce vergier</p>
      <p class="line">Olivier lorier ne fier</p>
      <p class="line">Alemandier ne alier</p>
      <p class="line">Ne autre arbre chier qui fruit port</p>
      <p class="line">Ne soit plantez en itel ort</p>
      <p class="line">Poivre canele et garingant</p>
      <p class="line">Encens girofle et citoant</p>
      <p class="line">Et autres espices granment</p>
      <p class="line">Qui moult par eulent doucement</p>
      <p class="line">Il n'en a tant mon escient</p>
      <p class="line">Entre Orient et Occident</p>
      <p class="line">Qui enz est et sent les odors</p>
      <p class="line">Et des espices les flerors</p>
      <p class="line">Et oit les oisiaus par douçor</p>
      <p class="line">Chanter le lai qu'il font d'amor</p>
      <p class="line">Pour la douceur li est avis</p>
      <p class="line">Du son qu'il soit en Paradis</p>
      <p class="line">El mileu court une fontainne</p>
      <p class="line">Qui touz jours est et clere et sainne</p>
      <p class="line">Par car cel i a fet chanal</p>
      <p class="line">De bon argent cler con cristal</p>
      <p class="line">Uns arbres est desus plantez</p>
      <p class="line">Plus biau ne vit hom qui soit nez</p>
      <p class="line">Pource que toz tens i a flours</p>
      <p class="line">L'apele l'en l'Arbre d'amours</p>
      <p class="line">L'une renest quant l'autre chiet</p>
      <p class="line">Par grant mescrise l'arbre siet</p>
      <p class="line">L'arbre la flour tout est vermeil</p>
      <p class="line">De fisique ot cil grant conseill</p>
      <p class="line">Qu'il planta car en la seoir</p>
      <p class="line">Fu fez l'engin si con g'espoir</p>
      <p class="line">Au matin i fiert li solaus</p>
      <p class="line">Qui de l'Oriant sourt vermaus</p>
      <p class="line">Et avec lui fierent dui vent</p>
      <p class="line">Par quest tenuz tempreement</p>
      <p class="line">Par fisique est si engigniez</p>
      <p class="line">Que touz tens est de fleurs chargiez</p>
      <p class="line">Quant l'amirant i velt sortir</p>
      <p class="line">Ses puceles i fet venir</p>
      <p class="line">Au ruissiau de la fontenele</p>
      <p class="line">D'esmeraudes et de gravele</p>
      <p class="line">Quant doivent passer li chenal</p>
      <p class="line">Qui est d'argent et de cristal</p>
      <p class="line">Outre vont ordeneement</p>
      <p class="line">Et il au passer moult entent</p>
      <p class="line">Et a ses rois i fet entendre</p>
      <p class="line">Grant merveille i poez aprendre</p>
      <p class="line">Car tant conme i passe pucele</p>
      <p class="line">L'eve est toz jours et clere et bele</p>
      <p class="line">Et au passer de fame eüe</p>
      <p class="line">L'eve est tretoute conmeue</p>
      <p class="line">Cele qui par cest est prouvee</p>
      <p class="line">Desfete est et en feu getee</p>
      <p class="line">Apres les fet toutes passer</p>
      <p class="line">De souz l'arbre pour acerter</p>
      <p class="line">Laquel d'eles cel an avra</p>
      <p class="line">Cele seur qui la fleur charra</p>
      <p class="line">Le sort gete de tel maniere</p>
      <p class="line">Seur qui charra la flor premiere</p>
      <p class="line">Eneslepas iert coronnee</p>
      <p class="line">Et du pais dame clamee</p>
      <p class="line">Il la noçoie a grant ennor</p>
      <p class="line">Tant la chiere conme s'oisor</p>
      <p class="line">Tresqu'a l'an si conme j'ai dit</p>
      <p class="line">Ou il l'avule ou il l'ocit</p>
      <p class="line">Et se il i a damoisele</p>
      <p class="line">Que il mielz avis ne soit plus bele</p>
      <p class="line">Seur li fet par enchantement</p>
      <p class="line">La fleur cheoir premierement</p>
      <p class="line">Dui en .i. mois li jours sera</p>
      <p class="line">Que ses barons assemblera</p>
      <p class="line">Touz ceus qui sont escrit en geste</p>
      <p class="line">A icel jour tendra sa feste</p>
      <p class="line">Blanchefleur ce dient prendra</p>
      <p class="line">Car seur les autres chiere l'a</p>
      <p class="line">Ne de biauté ni a sa per</p>
      <p class="line">Pource la voudra espouser</p>
      <p class="line">A moult grant gré quelt son servise</p>
      <p class="line">Toute s'entente a en li mise</p>
      <p class="line">Le terme het qui tant demeure</p>
      <p class="line">Ne cuit que james viegne l'eure</p>
      <p class="line">Floires respont sire merci</p>
      <p class="line">Dont sui ge mort si l'est issi</p>
      <p class="line">S'ele est espouse l'amirail</p>
      <p class="line">Dont sai ge bien que je i fail</p>
      <p class="line">Daires biaus hostes que ferai</p>
      <p class="line">Par foi mon chalenge i metrai</p>
      <p class="line">Et moi que chaut se per la vie</p>
      <p class="line">Quant chalengie avrai m'amie</p>
      <p class="line">Je sai tres bien qu'il m'ocirra</p>
      <p class="line">Mes quant m'amie le saura</p>
      <p class="line">Blancheflor qui m'ainme de cuer</p>
      <p class="line">Ne l'amera puis a nul fuer</p>
      <p class="line">Ainz pourquerrai conment l'ocie</p>
      <p class="line">Lores n'avra il pas m'amie</p>
      <p class="line">Daires respont puis que je voi</p>
      <p class="line">Vostre cuer est a tel desroy</p>
      <p class="line">Qu'il ne vous chaut de vostre vie</p>
      <p class="line">Pardre pour veoir vostre amie</p>
      <p class="line">Or m'escoutez je vous dirai</p>
      <p class="line">Le meillor conseill que gi voi</p>
      <p class="line">Demain irez a cest tour</p>
      <p class="line">Tenez vous por engigneor</p>
      <p class="line">Quanz piez est lee mesurez</p>
      <p class="line">Et du haut garde vos prenez</p>
      <p class="line">Leur portier est cuivert felon</p>
      <p class="line">Lors si vous metra a reson</p>
      <p class="line">Et vous par engin responnez</p>
      <p class="line">Que contrefere la voulez</p>
      <p class="line">Se reperiez en vostre terre</p>
      <p class="line">Car n'i venistes por el querre</p>
      <p class="line">Quant einsi parler vos orra</p>
      <p class="line">Riche homne lors vous cuidera</p>
      <p class="line">S'il puet a vous s'acointera</p>
      <p class="line">Aus esches a vous joera</p>
      <p class="line">Quant puet [† † †]r moult li est bon</p>
      <p class="line">Et volentiers i met du son</p>
      <p class="line">Et vous en vostre manche avroiz</p>
      <p class="line">Cent onces d'or qu'a li metroiz</p>
      <p class="line">Mes sanz avoir ni alez mie</p>
      <p class="line">Si con vous amez vostre vie</p>
      <p class="line">Car par engin si con g'espoir</p>
      <p class="line">Le decevroiz et pour l'avoir</p>
      <p class="line">Se gaaingniez si li rendez</p>
      <p class="line">Et les voz avec li rendez</p>
      <p class="line">Et il moult s'en merveillera</p>
      <p class="line">Et du don graces vos rendra</p>
      <p class="line">Au departir vous proiera</p>
      <p class="line">Pource qua vous joer vodra</p>
      <p class="line">Que au demain la reperiez</p>
      <p class="line">Et vous tres bien li otroiez</p>
      <p class="line">Avoir au double porterez</p>
      <p class="line">Se gaaingniez si li rendez</p>
      <p class="line">Le vostre et le sien li rendoiz</p>
      <p class="line">Dont iert vers vos d'amor destroiz</p>
      <p class="line">Et du don graces vous rendra</p>
      <p class="line">Du reperier vous proiera</p>
      <p class="line">Et vous diroiz sire de gré</p>
      <p class="line">Car je vous ai moult aamé</p>
      <p class="line">Or et argent a plenté ai</p>
      <p class="line">Sachiez qu'assez vos en donrai</p>
      <p class="line">Car moult m'avez bel acoilli</p>
      <p class="line">Bel apele vostre merci</p>
      <p class="line">Quatre cenz onces lendemain</p>
      <p class="line">Et vostre coupe en vostre main</p>
      <p class="line">Reporterez a l'eschequier</p>
      <p class="line">Se vous amez a gaaignier</p>
      <p class="line">Vostre or et le sien li donrez</p>
      <p class="line">Mes vostre coupe retendroiz</p>
      <p class="line">Dont voudra que seur li jooiz</p>
      <p class="line">Et vous au jeu ne la metoiz</p>
      <p class="line">Quant vous ne voudrez mes joer</p>
      <p class="line">Si vous menra a son disner</p>
      <p class="line">Liez se fera du grant tresor</p>
      <p class="line">Que il avra fet de vostre or</p>
      <p class="line">Ennorra vous et tendra chier</p>
      <p class="line">Q[ua]nqu'il porra a son mengier</p>
      <p class="line">De la coupe iert moult convoiteus</p>
      <p class="line">Et de la coupe angoisseus</p>
      <p class="line">Tant l'avra chiere a acheter</p>
      <p class="line">Que mil mars t'en vodra donner</p>
      <p class="line">Dont li dites riens n'en prendrez</p>
      <p class="line">Mes par amours la li donrez</p>
      <p class="line">Dont par ert il si deceuz</p>
      <p class="line">Et pour vostre or si embeuz</p>
      <p class="line">Que a voz piez vous encharra</p>
      <p class="line">Son homage vous offerra</p>
      <p class="line">Et vous en prenez bien l'omage</p>
      <p class="line">S'il le fet gel tendre asage</p>
      <p class="line">Bien sai que einsi le fera</p>
      <p class="line">Et vostre volenté fera</p>
      <p class="line">Puis li porroiz mielz descovrir</p>
      <p class="line">Le mal dont vos cuidiez morir</p>
      <p class="line">Et se il puet dont vos vaura</p>
      <p class="line">Et tout vostre plesir fera</p>
      <p class="line">Floires a Daires mercié</p>
      <p class="line">Du conseill qu'il li a donné</p>
      <p class="line">Atant boivent si vont gesir</p>
      <p class="line">Pour le penser let le dormir</p>
      <p class="line">Floires se lieve par matin</p>
      <p class="line">Et Daires le met el chemin</p>
      <p class="line">Venuz est au pié de la tor</p>
      <p class="line">Honme semble de grant valor</p>
      <p class="line">Au pié mesure la largece</p>
      <p class="line">Garde se prent de la hautece</p>
      <p class="line">Es vous l'uissier qui l'aresonne</p>
      <p class="line">Si le dement que tout l'estonne</p>
      <p class="line">Ge ce cuit estre agueteor</p>
      <p class="line">Qui si esgardes nostre tor</p>
      <p class="line">Sire dist il non sui par foi</p>
      <p class="line">Mes pource la regart et voi</p>
      <p class="line">Qu'en mon pais tel la feroie</p>
      <p class="line">Se je venir mes i pooie</p>
      <p class="line">Cil l'ot parler si richement</p>
      <p class="line">Et bel enfant le voit et gen[t]</p>
      <p class="line">Dist li ne semblez pas espie</p>
      <p class="line">De jouer as eschez l'envie</p>
      <p class="line">Floires li dist qu'il joeroit</p>
      <p class="line">Se grant avoir en geu metoit</p>
      <p class="line">Qui metriez .c. onces d'or</p>
      <p class="line">Et je autant de mon tresor</p>
      <p class="line">Au geu s'asieent plus n'i ot</p>
      <p class="line">Cil joua mielz qui plus en sot</p>
      <p class="line">Ce fu Floires qui l'avoir ot</p>
      <p class="line">Lui le donna con plus tost pot</p>
      <p class="line">Cil le vit moult s'en merveilla</p>
      <p class="line">Du don forment le mercia</p>
      <p class="line">Moult le pria du reperier</p>
      <p class="line">Joer au geu de l'eschequier</p>
      <p class="line">Et il si fist sanz demorance</p>
      <p class="line">Deus cenz onces d'or en sa manche</p>
      <p class="line">Et cil en i remist .ii. cenz</p>
      <p class="line">Floires du gaaingnier n'est lenz</p>
      <p class="line">Tout gaaingna et tot li donne</p>
      <p class="line">Tel joie a cil que mot ne sonne</p>
      <p class="line">Apres grant piece l'en mercie</p>
      <p class="line">Et son servise li afie</p>
      <p class="line">Quant Floires prist de li congié</p>
      <p class="line">Du reperier l'a moult proié</p>
      <p class="line">Et il si fist a l'endemain</p>
      <p class="line">Sa coupe d'or porte en sa main</p>
      <p class="line">Et quatre cenz onces d'or mier</p>
      <p class="line">Qu'il mist au geu de l'eschequier</p>
      <p class="line">Et li huissiers fet ensement</p>
      <p class="line">Puis a assis chaucuns sa gent</p>
      <p class="line">Li huissiers a sa gent assise</p>
      <p class="line">Et moult l'a bien en ordre mise</p>
      <p class="line">Au roc emprent .i. grant tropel</p>
      <p class="line">Floires si dist eschec moult bel</p>
      <p class="line">Quant li huissiers est perceuz</p>
      <p class="line">Bien set que ses geuz est perduz</p>
      <p class="line">Son or li rent forment iriez</p>
      <p class="line">Mes Floires en refist tost liez</p>
      <p class="line">Le sien li donne et si li rent</p>
      <p class="line">Le gaaing et cil le reprent</p>
      <p class="line">Car soi tenoit a engignié</p>
      <p class="line">Puis li a doucement proié</p>
      <p class="line">Que la coupe au geu meist</p>
      <p class="line">Non ferai voir Floires li dist</p>
      <p class="line">Puis l'a cil tant amonnesté</p>
      <p class="line">Que mengier l'a o soi mené</p>
      <p class="line">Forment l'enneure tot por l'or</p>
      <p class="line">Do[n]t il a creu son tresor</p>
      <p class="line">Mes de la coupe est angoisseus</p>
      <p class="line">Et de l'acheter convoiteus</p>
      <p class="line">Dist chierement l'achetera</p>
      <p class="line">Et .M. onces d'or en donra</p>
      <p class="line">Quant Floires voit sa covoitise</p>
      <p class="line">Es poinz li a la coupe mise</p>
      <p class="line">Et dist pas ne la vos vendrai</p>
      <p class="line">Mes tout en don la vous donrai</p>
      <p class="line">Pour ce quel me gerredonnez</p>
      <p class="line">Se mon besoing james veez</p>
      <p class="line">Cil prent sa coupe si li jure</p>
      <p class="line">Qu'en li servir metra sa cure</p>
      <p class="line">Quant li huissiers ot ce juré</p>
      <p class="line">Il et Floires en sont alé</p>
      <p class="line">En .i. vergier por deporter</p>
      <p class="line">Puis conmencierent a parler</p>
      <p class="line">Li huissiers li offri homage</p>
      <p class="line">Floires le prist jel tieng por sage</p>
      <p class="line">Conme en mon honme en vos me fi</p>
      <p class="line">Floires li dist ore est einsi</p>
      <p class="line">Desormes vos diré ma vie</p>
      <p class="line">En la tour lasus est m'amie</p>
      <p class="line">Cele qui a non Blancheflor</p>
      <p class="line">Tant m'a destraint la soe amor</p>
      <p class="line">Que d'Espaigne tot por li querre</p>
      <p class="line">Sui venuz en ceste terre</p>
      <p class="line">Sire ore aiez de moi merci</p>
      <p class="line">Car de ma vie en vos me fi</p>
      <p class="line">La fins est ce ou je l'avre</p>
      <p class="line">Ou por s'amor de duel morre</p>
      <p class="line">Li portiers l'ot si s'esmarri</p>
      <p class="line">Et dist mau m'avez escharni</p>
      <p class="line">Engigniez sui par vostre avoir</p>
      <p class="line">Et deceuz par mal savoir</p>
      <p class="line">Par convoitise en ai le tort</p>
      <p class="line">Pour vostre amor avré la mort</p>
      <p class="line">Mes issi est n'en puis el fere</p>
      <p class="line">Laciez sui ne men puis recrere</p>
      <p class="line">Ou bien m'en praingne ou maus m'en viegne</p>
      <p class="line">Ne leire qu'a vous ne me tiegne</p>
      <p class="line">Et sai tres bien en moie foi</p>
      <p class="line">Que par te morrons nos tuit troi</p>
      <p class="line">Mes ore a vostre hostel irez</p>
      <p class="line">Et au tierz jour repererez</p>
      <p class="line">Endementres pourpenseré</p>
      <p class="line">Con fet engin querre porré</p>
      <p class="line">Floires li respont en plorant</p>
      <p class="line">Ci a terme fet il moult grant</p>
      <p class="line">Cil dist mes court car de la mort</p>
      <p class="line">Sui asseur sanz nul confort</p>
      <p class="line">Biau sire Floire vos ne chaut</p>
      <p class="line">De cest afaire conment aut</p>
      <p class="line">Se poez veoir vostre amie</p>
      <p class="line">Ne doutez riens de vostre vie</p>
      <p class="line">Atant s'en est d'ilec tornez</p>
      <p class="line">Li portiers a engins trovez</p>
      <p class="line">Corbeilles fet de flors</p>
      <p class="line">Present veult fere por plesir</p>
      <p class="line">Aus damoiseles de la tour</p>
      <p class="line">Atant sont venu au tierz jor</p>
      <p class="line">L'enfes Floires est reperiez</p>
      <p class="line">Pour son terme joianz et liez</p>
      <p class="line">.i. bliaut ot vestu vermeil</p>
      <p class="line">Car du vestir en ot conseil</p>
      <p class="line">Li portiers prist roses vermeilles</p>
      <p class="line">Si en empli plusors corbeilles</p>
      <p class="line">Aus puceles en fet present</p>
      <p class="line">De l'envoier ne fu pas lent</p>
      <p class="line">Plaine corbeille en a chascune</p>
      <p class="line">et Floire fet entrer en une</p>
      <p class="line">Floires clot les elz pas nes euvre</p>
      <p class="line">Et li portiers des fleurs le queuvre</p>
      <p class="line">Puis a deus serganz apelez</p>
      <p class="line">Et puis lor dist ce porterez</p>
      <p class="line">Lassus amont en cele tor</p>
      <p class="line">A damoisele Blancheflour</p>
      <p class="line">A la chambre pres du degré</p>
      <p class="line">Qui vet au lit a l'amiré</p>
      <p class="line">Si li dites que li envoi</p>
      <p class="line">Gré m'en sau[††] si con je croi</p>
      <p class="line">Si cuit qu'ele l'avra moult chiere</p>
      <p class="line">Puis si vous en venez arriere</p>
      <p class="line">Cil prennent les flors si li portent</p>
      <p class="line">Si sont chargié que tuit detortent</p>
      <p class="line">Des fleurs dient que moult i a</p>
      <p class="line">Et maudient ques i foula</p>
      <p class="line">Par mi la tour vienent amont</p>
      <p class="line">Mes a la chambre failli ont</p>
      <p class="line">La Blancheflor lessent a destre</p>
      <p class="line">En une autre entrent a senestre</p>
      <p class="line">Quant il sont enz les flors descendent</p>
      <p class="line">Celes qu'il treuvent les presentent</p>
      <p class="line">Et leur mesage en haste font</p>
      <p class="line">Les fleurs descendent si s'en vont</p>
      <p class="line">Cele les prent ses en mercie</p>
      <p class="line">A la corbeille est tost saillie</p>
      <p class="line">Des fleurs se geue ses manie</p>
      <p class="line">Floires cuide ce soit s'amie</p>
      <p class="line">Pour la joie qu'ot sus sailli</p>
      <p class="line">La pucele s'en esbahi</p>
      <p class="line">De la poor qu'ot si s'escrie</p>
      <p class="line">Puis apela aie aie</p>
      <p class="line">Floires resaut en la corbeille</p>
      <p class="line">S'il ot poor n'est pas merveille</p>
      <p class="line">Quant il a s'amie a failli</p>
      <p class="line">Dont cuide bien estre trai</p>
      <p class="line">Et Floires se repost si bien</p>
      <p class="line">Que de son cors ne parut rien</p>
      <p class="line">Toutes les puceles aqueurent</p>
      <p class="line">Quant eles l'oent ne demeurent</p>
      <p class="line">Si li demande que ele ot</p>
      <p class="line">Quel poor et pour quoi criot</p>
      <p class="line">Cele se fu raseuree</p>
      <p class="line">Et de Blancheflor porpensee</p>
      <p class="line">Ce fu ses amis bien le sot</p>
      <p class="line">Qu'ele tant souvent regretot</p>
      <p class="line">A lui dut estre presenté</p>
      <p class="line">Dont dist l'engin qu'ele ot trové</p>
      <p class="line">Des fleurs sailli .i. papeillon</p>
      <p class="line">Des eles feri mon menton</p>
      <p class="line">Du papeillon tel poor oi</p>
      <p class="line">Que m'esveillai plus tost que poi</p>
      <p class="line">Les autres sen revont gabant</p>
      <p class="line">Cele remest seule o l'enfant</p>
      <p class="line">Ele iert a Blancheflor conpaigne</p>
      <p class="line">Et fille a .i. duc d'Alemaigne</p>
      <p class="line">Sa compaigne ert moult s'entramoient</p>
      <p class="line">Ensemble a l'amirant aloient</p>
      <p class="line">La plus bele estoit de la tor</p>
      <p class="line">De toutes apres Blancheflor</p>
      <p class="line">Une autre a Blancheflor en vient</p>
      <p class="line">Mes de joer rien ne li tient</p>
      <p class="line">Blancheflor est de l'autre part</p>
      <p class="line">S'ele parole c'est a tart</p>
      <p class="line">En son ami a mis s'entente</p>
      <p class="line">Por lui est nuit et jor dolente</p>
      <p class="line">Leur chambres pres a pres estoient</p>
      <p class="line">Entre les deuls .i. huis avoient</p>
      <p class="line">Par quoi l'une a l'autre venoit</p>
      <p class="line">Quant son bon dire li voloit</p>
      <p class="line">Claris ot non la damoisele</p>
      <p class="line">Blancheflor doucement apele</p>
      <p class="line">Conpaigne bele Blancheflor</p>
      <p class="line">Voulez veoir moult gente flor</p>
      <p class="line">Et cele que moult amerez</p>
      <p class="line">Mon escient quant la verrez</p>
      <p class="line">Tel flor n'a nule en cest pais</p>
      <p class="line">Ne ni croist pas je vous plevis</p>
      <p class="line">Veez mon se la connoistrez</p>
      <p class="line">Donrai la vos se vous volez</p>
      <p class="line">Avoi fet Blancheflor Claris</p>
      <p class="line">Compaigne porquoi m'eschernisrnis.}</p>
      <p class="line">Pechié fetes en moie foi</p>
      <p class="line">Quant vous escharnisiez de moi</p>
      <p class="line">Damoisele [††] a amours</p>
      <p class="line">Et joie en soi doit avoir flours</p>
      <p class="line">Chiere suer Claris bele amie</p>
      <p class="line">Ne durra mes gaires ma vie</p>
      <p class="line">Li amiranz me doit avoir</p>
      <p class="line">Si con l'en dit et je espoir</p>
      <p class="line">Mes se Dieus plest ja [†]e m'avra</p>
      <p class="line">Ne reprouchié ne me sera</p>
      <p class="line">Que par destroit d'autrui amour</p>
      <p class="line">Lest le biau Floire Blancheflor</p>
      <p class="line">Pour seue amor engin querré</p>
      <p class="line">Que a par main je m'ocirré</p>
      <p class="line">Bele suer n'ai mes point d'ami</p>
      <p class="line">Quant au biau Floire einsi failli</p>
      <p class="line">Cele l'ot grant pitié l'en prent</p>
      <p class="line">Dont reparole d[ou]cement</p>
      <p class="line">Damoisele por seue amor</p>
      <p class="line">Vous requier que voiez la flor</p>
      <p class="line">Quant de s'amor conjurer s'ot</p>
      <p class="line">A lui en vint plus tost qu'el pot</p>
      <p class="line">Floires a la parole oïe</p>
      <p class="line">Quant de fi sot ce est s'amie</p>
      <p class="line">De la corbeille sailli fors</p>
      <p class="line">Cel visage ot et bien fet cors</p>
      <p class="line">Ainz plus biaus hom de li ne fu</p>
      <p class="line">Blancheflor l'a bien conneu</p>
      <p class="line">Et il ra bien li conneue</p>
      <p class="line">El vit son dru et li sa drue</p>
      <p class="line">Par grant pitié par grant amor</p>
      <p class="line">Pleure Floires por Blancheflor</p>
      <p class="line">De ses braz li uns l'autre lie</p>
      <p class="line">Et au besier chaucuns s'oblie</p>
      <p class="line">Leur besier iert de douce amor</p>
      <p class="line">Moult la saveurent par douçour</p>
      <p class="line">Quant le leissent mot ne se dient</p>
      <p class="line">Ainz s'entresgardent et si rient</p>
      <p class="line">Claris les coile en droite foi</p>
      <p class="line">Aussi conme ele feroit soi</p>
      <p class="line">Ele voit leur contenement</p>
      <p class="line">Leur joie et leur ajoustement</p>
      <p class="line">En riant dist a Blancheflor</p>
      <p class="line">Compaingne connoissiez la flor</p>
      <p class="line">Ore estiez vous moult iriee</p>
      <p class="line">Et ore estes joieuse et liee</p>
      <p class="line">Ne la vouliez or veoir</p>
      <p class="line">Or n'avez tant chier nul avoir</p>
      <p class="line">Moult seroit ce cuit vostre amie</p>
      <p class="line">A cui en feriez partie</p>
      <p class="line">Respont Blancheflor a Claris</p>
      <p class="line">Ja est ce Floires mes amis</p>
      <p class="line">Puis si a dit a son ami</p>
      <p class="line">Par lui vous ai seue merci</p>
      <p class="line">Andui Claris forment mercient</p>
      <p class="line">Et en plorant merci li crient</p>
      <p class="line">Que par lui descouvert ne soient</p>
      <p class="line">Car mort ou desfet en seroient</p>
      <p class="line">Claris fu moult de franche part</p>
      <p class="line">Dist lor n'en aiez ja regart</p>
      <p class="line">Bien en poez estre aseur</p>
      <p class="line">La rien que plus aing vous en jur</p>
      <p class="line">Garderai vous en bone foi</p>
      <p class="line">Aussi con ge feroie moi</p>
      <p class="line">Se e[n]sement m'iert avenu</p>
      <p class="line">Quant Floires l'ot joiant en fu</p>
      <p class="line">Et Blancheflor d'iluec le maine</p>
      <p class="line">En la seue chambre demainne</p>
      <p class="line">En .i. lit envols de cortine</p>
      <p class="line">De soie gisoit la meschine</p>
      <p class="line">Sus sont assis priveement</p>
      <p class="line">Et puis dist chaucuns son talent</p>
      <p class="line">Floires a primes conmencié</p>
      <p class="line">Blancheflor sachiez moult sui lié</p>
      <p class="line">Ma poine est a bien achevee</p>
      <p class="line">Quant je vous ai vive trovee</p>
      <p class="line">Pour vous ai esté de mort pres</p>
      <p class="line">Et de travaill porte grant fes</p>
      <p class="line">Des lors que perdue vous oi</p>
      <p class="line">Ne repose ne joie n'oi</p>
      <p class="line">Quant or vous ai a mon talent</p>
      <p class="line">Bele amie nul mal ne sent</p>
      <p class="line">Blancheflor dist es tu donc Floire</p>
      <p class="line">Qui ala aprendre a Montoire</p>
      <p class="line">A cui me toli par boidie</p>
      <p class="line">Tes peres et par tricherie</p>
      <p class="line">Saches amis nu tieg a sage</p>
      <p class="line">Qui croit qu'eusse en mon corage</p>
      <p class="line">Puis nule joie ne deduit</p>
      <p class="line">Ne hors ne enz ne jor ne nuit</p>
      <p class="line">Conment venistes vos ceanz</p>
      <p class="line">Je croi ce soit enchantemenz</p>
      <p class="line">Biaus amis Floires je vous voi</p>
      <p class="line">Et ne pourquant si vous mescroi</p>
      <p class="line">Mes quieus amis que vos aiez</p>
      <p class="line">Assez vous aing ca vous traiez</p>
      <p class="line">Et il si trest se plus i ot</p>
      <p class="line">La damoisele bien le sot</p>
      <p class="line">Apres a l'un l'autre conté</p>
      <p class="line">Con fetement il ont erré</p>
      <p class="line">Des ice jour qu'il departirent</p>
      <p class="line">Dusqu'a celui qu'il s'entrevirent</p>
      <p class="line">Quinze jours entiers ilec furent</p>
      <p class="line">Ensemble megierent et burent</p>
      <p class="line">Et orent joie a leur talent</p>
      <p class="line">Et deduistrent moult lieement</p>
      <p class="line">Claris les sert de bone foi</p>
      <p class="line">Et si les garde conme soi</p>
      <p class="line">Et de leur mengier et du sien</p>
      <p class="line">Les sert Claris et bel et bien</p>
      <p class="line">Se cele vie lor durast</p>
      <p class="line">Nus d'euls changier ne la rouvast</p>
      <p class="line">Floires li biaus et Blancheflor</p>
      <p class="line">Ensemble mainnent leur amours</p>
      <p class="line">Mes en pou de tens changera</p>
      <p class="line">Car fortune la tournera</p>
      <p class="line">De leur amour et de lor vie</p>
      <p class="line">Demoustra bien qu'avoit envie</p>
      <p class="line">D'euls .ii. revelt ore joer</p>
      <p class="line">Por eus fet sa roe tourner</p>
      <p class="line">Assis les avoit au desus</p>
      <p class="line">Et abatre les revelt jus</p>
      <p class="line">Ce est ses geuz et sa nature</p>
      <p class="line">En ce met s'entente et sa cure</p>
      <p class="line">Bien la connoissent cil del mont</p>
      <p class="line">Et en sa poesté tuit sont</p>
      <p class="line">Seur ce qui ne puet estre estable</p>
      <p class="line">C'est fortune desmesurable</p>
      <p class="line">Aus uns toult et aus autres donne</p>
      <p class="line">.vii. foiz mue entre prime et none</p>
      <p class="line">Li dui enfant forment ploroient</p>
      <p class="line">Et de pitié s'entresgardoient</p>
      <p class="line">Ne regarde pas a proece</p>
      <p class="line">Ne a biauté ne a richece</p>
      <p class="line">Ce set en bien qu'aus fous provez</p>
      <p class="line">Donne reaumes et contez</p>
      <p class="line">Et eveschiez donne as truanz</p>
      <p class="line">Et aus bons clers fet pain queranz</p>
      <p class="line">Qui en li met establetez</p>
      <p class="line">Quant il ni sont est fous provez</p>
      <p class="line">Et cil qui en son don se fie</p>
      <p class="line">Ne connoist pas sa druerie</p>
      <p class="line">Or fet plourer et or fet rire</p>
      <p class="line">Or donne joie et or donne ire</p>
      <p class="line">Ceus fist primes liez et joious</p>
      <p class="line">Apres dolenz et angoissous</p>
      <p class="line">Par .i. matin se fu levee</p>
      <p class="line">La preuz Clariz et la senee</p>
      <p class="line">Blancheflor la bele apela</p>
      <p class="line">Cele respont ja i ira</p>
      <p class="line">En dorveillant li respondi</p>
      <p class="line">Et maintenant se rendormi</p>
      <p class="line">Cele est a l'amirant venue</p>
      <p class="line">Il li demande de sa drue</p>
      <p class="line">Pour quoi ne vient et que demeure</p>
      <p class="line">Ci deust estre a icest heure</p>
      <p class="line">Claris respont sire merci</p>
      <p class="line">A la journer se rendormi</p>
      <p class="line">Toute nuit a leu son livre</p>
      <p class="line">Pour ce qu'a joie puisse vivre</p>
      <p class="line">Est voirs fet il biau sire oïl</p>
      <p class="line">Franche chose i a et gentil</p>
      <p class="line">Bien doit estre cele m'amie</p>
      <p class="line">Qui desirre joie en sa vie</p>
      <p class="line">Li amiranz en ot pitié</p>
      <p class="line">Pour s'amor l'a einsi leissié</p>
      <p class="line">Et el demain tout ensement</p>
      <p class="line">Lieve Claris premierement</p>
      <p class="line">Blancheflor apele et semont</p>
      <p class="line">Et dist que trop demoré ont</p>
      <p class="line">Cele respont je me conroi</p>
      <p class="line">Ainz i serai que vous ce croi</p>
      <p class="line">Atant ses amis la racole</p>
      <p class="line">Et ele lui si fet que fole</p>
      <p class="line">Il la beisa et ele lui</p>
      <p class="line">Atant se rendorment andui</p>
      <p class="line">En beisant se sont rendormi</p>
      <p class="line">Douce joie a a son ami</p>
      <p class="line">Ensemble gisent boche a boche</p>
      <p class="line">Et l'une face a l'autre toche</p>
      <p class="line">Claris fu au piler alee</p>
      <p class="line">Es bacins ot l'eve aportee</p>
      <p class="line">Quant ele vient si la rapele</p>
      <p class="line">Moult doucement ma damoisele</p>
      <p class="line">Cele rien ne li respondoit</p>
      <p class="line">Dont cuide bien qu'alee en soit</p>
      <p class="line">Venue est au lit son seingnor</p>
      <p class="line">Il li demande Blancheflor</p>
      <p class="line">Fet il que doit qu'ele ne vient</p>
      <p class="line">Or m'est avis que pou me crient</p>
      <p class="line">En Claris n'a que trespenser</p>
      <p class="line">Fet el je la cuidai trouver</p>
      <p class="line">Car ainz de moi assez leva</p>
      <p class="line">Quant n'est venue tost vendra</p>
      <p class="line">Se cuidast qu'endormie fust</p>
      <p class="line">Autre acheson trouvé eust</p>
      <p class="line">Li amiranz en a pensé</p>
      <p class="line">Son chamberlant a apelé</p>
      <p class="line">Va fet il haste Blancheflor</p>
      <p class="line">Que tost descende de la tour</p>
      <p class="line">Cil ne s'est pas aperceuz</p>
      <p class="line">De Claris sus en est venuz</p>
      <p class="line">Quant fu en la chambre perrine</p>
      <p class="line">Vit par la fenestre verrine</p>
      <p class="line">E lit ou gisant aperçoit</p>
      <p class="line">Dont li est vis que il veoit</p>
      <p class="line">Blancheflour la bele e Claris</p>
      <p class="line">Pourquoi ne li seroit avis</p>
      <p class="line">Floires en face n'en menton</p>
      <p class="line">N'avoit ne barbe ne gernon</p>
      <p class="line">N'en la tour li avoit damoisele</p>
      <p class="line">Qui de visage fust plus bele</p>
      <p class="line">Quant il les vit si doucement</p>
      <p class="line">Dormir entre eus pitié l'en prent</p>
      <p class="line">Esbahiz fu si s'en revet</p>
      <p class="line">A son seignor conte ce plet</p>
      <p class="line">Sire merveilles ai veu</p>
      <p class="line">Ainz mes si grant amor ne fu</p>
      <p class="line">Con Blancheflor a a Claris</p>
      <p class="line">Et ele a lui ce m'est avis</p>
      <p class="line">Ensemble dorment doucement</p>
      <p class="line">Acolees estroitement</p>
      <p class="line">Et bouche a bouche et face a face</p>
      <p class="line">S'entretiennent a une brace</p>
      <p class="line">De pitié nes poi esveillier</p>
      <p class="line">Trop les cuidoie travaillier</p>
      <p class="line">A l'amirant la coulor mue</p>
      <p class="line">Crient que home n'ait o sa drue</p>
      <p class="line">Aportez moi fet il m'espee</p>
      <p class="line">S'irai veoir cele assemblee</p>
      <p class="line">Ahi Claris tu es failliz</p>
      <p class="line">Atant se lieve touz marriz</p>
      <p class="line">Ne set que faire ne que die</p>
      <p class="line">Ne croit que nus osast s'amie</p>
      <p class="line">Amer tant fust de haut parage</p>
      <p class="line">Par .i. petit que il n'en rage</p>
      <p class="line">Il et ses chamberlans i vont</p>
      <p class="line">Par les degrez montent amont</p>
      <p class="line">En son poing destre tient l'espee</p>
      <p class="line">En la chambre entre a recelee</p>
      <p class="line">Il a fet la fenestre ouvrir</p>
      <p class="line">Que li soleus puisse enz venir</p>
      <p class="line">Li enfant doucement dormoient</p>
      <p class="line">Estoit entracoles estoient</p>
      <p class="line">Ne vit nus hom plus biaus dormanz</p>
      <p class="line">Secour les dieus qui es poissanz</p>
      <p class="line">Car se il n'ont de toi aie</p>
      <p class="line">Leur joie sera tost fenie</p>
      <p class="line">En la chambre grant clarté ot</p>
      <p class="line">Quant li soleus entrer i pot</p>
      <p class="line">Li jours iert ja bien espaniz</p>
      <p class="line">Quant il les vit s'est esbahiz</p>
      <p class="line">Blancheflor connoist bien s'amie</p>
      <p class="line">Mes de l'autre ne connoist mie</p>
      <p class="line">Floires o s'amie gisoit</p>
      <p class="line">Qu'il fust hom nul senblant n'avoit</p>
      <p class="line">Car en face ne en menton</p>
      <p class="line">N'avoit ne barbe ne gernon</p>
      <p class="line">Fors Blancheflor n'avoit plus bele</p>
      <p class="line">En toute la tour damoisele</p>
      <p class="line">Li amiranz n'en quenut mie</p>
      <p class="line">Ce est dist il la jalousie</p>
      <p class="line">Tieus est s'amor tieus est sa toche</p>
      <p class="line">L'avoir dont crient toz jors s[††††]</p>
      <p class="line">Au chamberlanc dist les poitrines</p>
      <p class="line">Me descouvrez des .ii. meschines</p>
      <p class="line">Leur mameles primes verrons</p>
      <p class="line">Et apres les esveillerons</p>
      <p class="line">Cil les desceuvre s'aperçoit</p>
      <p class="line">Que li uns des .ii. hons estoit</p>
      <p class="line">Li amiranz en a tel ire</p>
      <p class="line">Ne set que faire ne que dire</p>
      <p class="line">Pense qu'andeus les ocirra</p>
      <p class="line">Et en apres que non fera</p>
      <p class="line">Tant que sache dont est venuz</p>
      <p class="line">Li enfes qui el lit gist nuz</p>
      <p class="line">Endementres audeus s'esveillent</p>
      <p class="line">Grant poor ont si s'esmerveillent</p>
      <p class="line">De l'amirant que ilec virent</p>
      <p class="line">Pour la poor tretot fremirent</p>
      <p class="line">L'espee nue sor aus voient</p>
      <p class="line">Dont cuident bien que morir doient</p>
      <p class="line">Pleure Floires et Blancheflor</p>
      <p class="line">Car de l'amour ot grant poor</p>
      <p class="line">Il a Floires a reison mis</p>
      <p class="line">Qui estes qui tant fustes bris</p>
      <p class="line">Qu'osastes entrer en ma tour</p>
      <p class="line">Et vous couchier o Blancheflor</p>
      <p class="line">Par touz les dieus en cui j'aour</p>
      <p class="line">Encui morroiz a desennor</p>
      <p class="line">Vous ocirrai et la putain</p>
      <p class="line">Quant m'estordez ne serez sain</p>
      <p class="line">Li dui enfant forment ploroient</p>
      <p class="line">Et de pitié s'entresgardoient</p>
      <p class="line">Floires li dist sire ne dites</p>
      <p class="line">Ainz meillor chose ne veistes</p>
      <p class="line">Ses amis sui ele est ma drue</p>
      <p class="line">Trouvee l'ai tant l'ai seue</p>
      <p class="line">Floires a l'amirant deprie</p>
      <p class="line">Que respit leur doint de lor vie</p>
      <p class="line">Tant qu'en sa court voiant sa gent</p>
      <p class="line">Les ocie pour vengement</p>
      <p class="line">Il leur donne ses fet vestir</p>
      <p class="line">Puis les fet au sers sesir</p>
      <p class="line">Estroit lier et bien garder</p>
      <p class="line">Apres fet ses barons mander</p>
      <p class="line">Li baron furent assemblé</p>
      <p class="line">Contre la feste en la cité</p>
      <p class="line">Car li termes moult pres estoit</p>
      <p class="line">Que sa fame prendre devoit</p>
      <p class="line">Viennent i roi et aumaçor</p>
      <p class="line">Et duc et conte et vavasor</p>
      <p class="line">Tout emplent le pales real</p>
      <p class="line">Dont li piler sont de cristal</p>
      <p class="line">Li pales est et granz et larges</p>
      <p class="line">Touz fu plains des genz qui i sont</p>
      <p class="line">Grant noise et grant temoute font</p>
      <p class="line">Li amiranz les fet tesir</p>
      <p class="line">Car dire leur veut son plesir</p>
      <p class="line">Tantost conme il ot conmandé</p>
      <p class="line">Puis ni ot .i. seul mot sonné</p>
      <p class="line">Et donc se drece en son estant</p>
      <p class="line">Ire demonstre a son semblant</p>
      <p class="line">Seingneur fet il or m'escoutez</p>
      <p class="line">Puis dites droit de ce qu'orrez</p>
      <p class="line">Qui du droit dire defaudra</p>
      <p class="line">C'est la voire qu'il en morra</p>
      <p class="line">Car envers moi sera forfet</p>
      <p class="line">Et de ce qu'avra dit mesfez</p>
      <p class="line">Seingneur fet il tuit li plusor</p>
      <p class="line">Oi avez de Blancheflour</p>
      <p class="line">D'une pucele qu'achetai</p>
      <p class="line">Pour li d'or grant masse donai</p>
      <p class="line">N'a pas encor passé trois mois</p>
      <p class="line">D'or i donnai .vii. foiz son pois</p>
      <p class="line">Sa biauté iert entre autres fiere</p>
      <p class="line">Pour ce l'avoie forment chiere</p>
      <p class="line">En ma tour avec mes puceles</p>
      <p class="line">Ou il en a .vii. vinz de beles</p>
      <p class="line">A honeur servir la feisoie</p>
      <p class="line">Seur toutes chiere la tenoie</p>
      <p class="line">A lui avoie tele amor</p>
      <p class="line">Prendre la devoie a oisor</p>
      <p class="line">Pource que tant iert bele et gente</p>
      <p class="line">En lui avoie mis m'entente</p>
      <p class="line">Chaucun matin soloit venir</p>
      <p class="line">A mon lever por moi servir</p>
      <p class="line">Ier ni vint pas hui ensement</p>
      <p class="line">Quant dut venir ni vint neant</p>
      <p class="line">Mes chamberlans por li ala</p>
      <p class="line">.i. jouvencel o lui trouva</p>
      <p class="line">Cuida ce fust une pucele</p>
      <p class="line">Eneslepas m'en dist nouvele</p>
      <p class="line">La en alé plus tost que poi</p>
      <p class="line">Quant les trouvé grant duel en oi</p>
      <p class="line">Du duel qu'en oi ne poi mot dire</p>
      <p class="line">Eneslepas les vuoil ocire</p>
      <p class="line">Seingneur il est si con je di</p>
      <p class="line">Il me cria por Dieu merci</p>
      <p class="line">Pourpensai moi que non feroie</p>
      <p class="line">Sanz jugement ne l'ocirroie</p>
      <p class="line">Seingneur oï avez mon conte</p>
      <p class="line">Par par jugement venchiez ma honte</p>
      <p class="line">Un rois qui fu el parlement</p>
      <p class="line">A respondu premierement</p>
      <p class="line">Nous i entendon bien sa honte</p>
      <p class="line">Mes nepourquant oïr devons</p>
      <p class="line">Ainçois que jugement façons</p>
      <p class="line">Ce qu'il voudront encontre dire</p>
      <p class="line">Ainz que les jugons a martirertire.}</p>
      <p class="line">Et puis selonc lor erremenz</p>
      <p class="line">Doit estre fez li jugemenz</p>
      <p class="line">De l'autre part fu dant Gaifiers</p>
      <p class="line">Rois de Nubie fors et fiers</p>
      <p class="line">Danz rois fet il en moie foi</p>
      <p class="line">Du tout einsi pas ne l'otroi</p>
      <p class="line">Se mes sires a forfet les prist</p>
      <p class="line">Grant duel eust ses oceist</p>
      <p class="line">Qui son baron prent a forfet</p>
      <p class="line">Vers lui ne doit avoir nul plet</p>
      <p class="line">Quant il de ce a testemoine</p>
      <p class="line">Morir doivent bien sanz essoine</p>
      <p class="line">Pour ambedeus me sire envoit</p>
      <p class="line">Ardoir les face si a droit</p>
      <p class="line">Ice di en mon jugement</p>
      <p class="line">Morir les face justement</p>
      <p class="line">Ceste parole tuit otroient</p>
      <p class="line">Pour andeus les enfanz envoient</p>
      <p class="line">Dui serf les amainent devant</p>
      <p class="line">Il vindrent tendrement plorant</p>
      <p class="line">Moult s'entresgardent doucement</p>
      <p class="line">L'uns de l'autre pitié a grant</p>
      <p class="line">Floires apele Blancheflor</p>
      <p class="line">Bele ore avons de mort poor</p>
      <p class="line">Si avons droit car nos savons</p>
      <p class="line">Que sanz respit andui morrons</p>
      <p class="line">Mes bele ce vous ai ge fet</p>
      <p class="line">Par moi venez vous a ce plet</p>
      <p class="line">Se ne fusse entrez en la tor</p>
      <p class="line">N'eussiez pas ceste poor</p>
      <p class="line">Deus foiz deusse bien morir</p>
      <p class="line">Sel poist nature soufrir</p>
      <p class="line">Une por vous autre por moi</p>
      <p class="line">Car tout ce vous ai fet par foi</p>
      <p class="line">S'a l'amiral fust a plesir</p>
      <p class="line">Pour ce ne deussiez morir</p>
      <p class="line">Se il la verité savoit</p>
      <p class="line">Je cuit que pitié l'en prendroit</p>
      <p class="line">Mes il est fous et deputaire</p>
      <p class="line">De descouvrir ne sai que faire</p>
      <p class="line">Bele vostre annel bien gardez</p>
      <p class="line">Tant con l'aiez ça ne morrez</p>
      <p class="line">Blancheflor respont en plorant</p>
      <p class="line">Amis Floires tort avez grant</p>
      <p class="line">Biaus amis Floires de ta mort</p>
      <p class="line">G'en ai la courpe et tout le tort</p>
      <p class="line">Amis moi tieg a acheson</p>
      <p class="line">Por quoi montastes el donjon</p>
      <p class="line">Ni venissiez se je ni fusse</p>
      <p class="line">Pour tant por vous morir deusse</p>
      <p class="line">Pour moi estes en jugement</p>
      <p class="line">Amis chiers vostre anel vos rent</p>
      <p class="line">Car par lui ne vueill pas garir</p>
      <p class="line">Pource que vous doiez morir</p>
      <p class="line">Il jure Dieu nu retendra</p>
      <p class="line">Car ainz de li s'il puet morra</p>
      <p class="line">Ele voit qu'il n'en prendra mie</p>
      <p class="line">Par mau talent le gete a hie</p>
      <p class="line">.i. rois l'a pris qui l'entendi</p>
      <p class="line">Quant le tint moult s'en esjoi</p>
      <p class="line">Einsi parlant li enfant vindrent</p>
      <p class="line">Plorant et par les mains se tindrent</p>
      <p class="line">De leur cuer souvent sopiroient</p>
      <p class="line">Car grant poor de mort avoient</p>
      <p class="line">Piteusement s'entresgardoient</p>
      <p class="line">Et ne porquant tant bel estoient</p>
      <p class="line">En leur tristeur de lor biauté</p>
      <p class="line">Ne furent ainc enfant trové</p>
      <p class="line">Paris de Troie n'Asalon</p>
      <p class="line">Partenopieus n'Ipomedon</p>
      <p class="line">Ne Leda ne sa fille Helaine</p>
      <p class="line">Pour cui Paris ot mainte painne</p>
      <p class="line">En lor aez tant bel ne furent</p>
      <p class="line">Con cil erent quant morir durent</p>
      <p class="line">Floires li enfes est moult biaus</p>
      <p class="line">De son aage damoisiaus</p>
      <p class="line">Aage avoit de .xiiii. anz</p>
      <p class="line">Et nepour et assez est granz</p>
      <p class="line">Si sourcil sont brun et petit</p>
      <p class="line">Nus hom de char plus biau ne vit</p>
      <p class="line">Si oill sont gros por le plorer</p>
      <p class="line">Nus ne s'en poist saoler</p>
      <p class="line">Dels esgarder s'il fussent lié</p>
      <p class="line">Mes de plorer sont empirié</p>
      <p class="line">Sa face resemble soleil</p>
      <p class="line">Que veons par matin vermeil</p>
      <p class="line">N'en sa face n'en son gernon</p>
      <p class="line">N'avoit ne barbe ne gernon</p>
      <p class="line">.i. cendal vermeil vestu ot</p>
      <p class="line">Laciez se fu au mielz qu'il pot</p>
      <p class="line">Desfublez fu jouste s'amie</p>
      <p class="line">Qui de biauté nu passe mie</p>
      <p class="line">Ele iert desfublee ensement</p>
      <p class="line">Plorant atendent jugement</p>
      <p class="line">Greve avoit droite et bien menee</p>
      <p class="line">De son chief a sa guinple osté</p>
      <p class="line">Elz avoit clers vairs et rianz</p>
      <p class="line">Plus que jame resplendissanz</p>
      <p class="line">Quant liee estoit ou quant ploroit</p>
      <p class="line">Qui certement la regardoit</p>
      <p class="line">A ses ieulz ne l'aperceust</p>
      <p class="line">Fors aus lermes que triste fust</p>
      <p class="line">Sa face iert de coulor de rose</p>
      <p class="line">Et plus clere que nule chose</p>
      <p class="line">Les narilles avoit mielz</p>
      <p class="line">Que s'il fussent as mains portretes</p>
      <p class="line">Bouche ot bien fete par mesure</p>
      <p class="line">Mieulz ne la sot fere nature</p>
      <p class="line">Qui fust en fame n'en meschine</p>
      <p class="line">N'en duchesse ne en reïne</p>
      <p class="line">Levres pour bien beisier grosetes</p>
      <p class="line">Et selonc mesure espessetes</p>
      <p class="line">Les denz avoit petiz serrez</p>
      <p class="line">Blans conme yvoires reparez</p>
      <p class="line">De sa bouche ist sa doce alainne</p>
      <p class="line">Viure en puet en une semainne</p>
      <p class="line">Qui au lundi la beseroit</p>
      <p class="line">En la semainne fain n'avroit</p>
      <p class="line">Le col ot tel et le menton</p>
      <p class="line">Con convient a l'autre façon</p>
      <p class="line">La char avoit toute plus blanche Blanche</p>
      <p class="line">Que n'est la fleur deseur la branche</p>
      <p class="line">De cors est ele tant bien fete</p>
      <p class="line">Con sele fust as mains portrete</p>
      <p class="line">Blanches mains ot et grelles doiz</p>
      <p class="line">Lons par mesure formez droiz</p>
      <p class="line">N'a si sage houme el parlement</p>
      <p class="line">Qui sache eslire le plus gent</p>
      <p class="line">De leur biauté tuit s'esbahirent</p>
      <p class="line">Quant el pales entrer les virent</p>
      <p class="line">N'a si felon home en la court</p>
      <p class="line">Qui de pitié por ens ne plourt</p>
      <p class="line">Et moult volentiers trestornasent</p>
      <p class="line">Le jugement se il osassent</p>
      <p class="line">Mes l'amirant est tant iriez</p>
      <p class="line">Deuls ne li prent nule pitiez</p>
      <p class="line">Oiant toz les a fet jugier</p>
      <p class="line">Et en apres andeus lier</p>
      <p class="line">En une place en la cité</p>
      <p class="line">Ont dui serf .i. feu alumé</p>
      <p class="line">Il les en fet andeus mener</p>
      <p class="line">El feu les conmande a geter</p>
      <p class="line">Quant li baron liez les virent</p>
      <p class="line">De toutes parz grant duel en firent</p>
      <p class="line">Pour grant pitié pour grant amour</p>
      <p class="line">El pales plorent li plusor</p>
      <p class="line">Et dient tuit que il mal furent</p>
      <p class="line">Quant si fetement morir durent</p>
      <p class="line">Se il poissent ne osassent</p>
      <p class="line">De grant avoir les rachetassent</p>
      <p class="line">Li rois qui lor annel trouva</p>
      <p class="line">Quant la pucele le geta</p>
      <p class="line">Tendrement plore de pitiez</p>
      <p class="line">A l'amiral s'est acointiez</p>
      <p class="line">Tout le conseill que il ooit</p>
      <p class="line">A l'amiral le recontoit</p>
      <p class="line">L'amirant les fet apeler</p>
      <p class="line">Pource ques velt oir parler</p>
      <p class="line">Ambedeus a mis a reson</p>
      <p class="line">Floires demande conme a non</p>
      <p class="line">Il respont c'on l'apele Floire</p>
      <p class="line">Et aprendre fu a Montoire</p>
      <p class="line">Quant Blancheflor li fu emblee</p>
      <p class="line">Or l'a en cest pais trouvee</p>
      <p class="line">Je jur sire pour Blancheflor</p>
      <p class="line">Qu'onc ne sot quant vint en la tor</p>
      <p class="line">E se vous venoit a plesir</p>
      <p class="line">Quant nel sot n'en devroit morir</p>
      <p class="line">Pour lui et por moi m'ocirroiz</p>
      <p class="line">Car s'il vous plest ce est bien droiz</p>
      <p class="line">Ele ni a courpes ne tort</p>
      <p class="line">Et por moi est jugiez a mort</p>
      <p class="line">Blancheflor respont moult marrie</p>
      <p class="line">Sire nu mescreez vos mie</p>
      <p class="line">Par ma foi je sui l'acheson</p>
      <p class="line">Pour quoi il monta el donjon</p>
      <p class="line">Se il n'i seust Blancheflor</p>
      <p class="line">Ja voir ne montast en la tor</p>
      <p class="line">Ge sui acheson de sa mort</p>
      <p class="line">G'en ai la coupe et tout le tort</p>
      <p class="line">Il est d'Espaigne fiuz d'un roi</p>
      <p class="line">Grant duel iert se il muert por moi</p>
      <p class="line">Par droit doit vivre et je morir</p>
      <p class="line">Sire se vous vient a plesir</p>
      <p class="line">Floires dist ne la creez mie</p>
      <p class="line">Moi ociez leissiez m'amie</p>
      <p class="line">Il leur respont andui morrez</p>
      <p class="line">Sanz demorer ja n'i faudrez</p>
      <p class="line">Ge meismes m'en vengeré</p>
      <p class="line">Et de vous .ii. le chief prendré</p>
      <p class="line">S'espee toute nue a prise</p>
      <p class="line">Blancheflour saut avant s'est mise</p>
      <p class="line">Et Floires l'a retreté arriere</p>
      <p class="line">Ni morrez pas fet il premiere</p>
      <p class="line">Hom sui si ne doi pas soufrir</p>
      <p class="line">Que avant moi doiez morir</p>
      <p class="line">Devant se met le col estent</p>
      <p class="line">Blancheflor par le braz le prent</p>
      <p class="line">Arrier le tret soi met avant</p>
      <p class="line">Le col estent tout en present</p>
      <p class="line">Chaucuns voloit por li morir</p>
      <p class="line">Li autres nel voloit sofrir</p>
      <p class="line">Tuit cil grant pitié en avoient</p>
      <p class="line">Qui tel duel fere leur veoient</p>
      <p class="line">Par la sale tuit en ploroient</p>
      <p class="line">Roy et baron ques esgardoient</p>
      <p class="line">Nus hons ne vit ainc jugement</p>
      <p class="line">Dont tant honme fussent dolent</p>
      <p class="line">Dont enprist l'amirant pitiez</p>
      <p class="line">Ja soit ce que il fust iriez</p>
      <p class="line">Quant chaucuns voit avant saillir</p>
      <p class="line">Pour ce que primes veult morir</p>
      <p class="line">Et tendrement les voit plorer</p>
      <p class="line">De pitié nu puet esgarder</p>
      <p class="line">Tuit cil quel virent en sont lié</p>
      <p class="line">Tant con joie con pour pitié</p>
      <p class="line">Li rois qui trouva lor anel</p>
      <p class="line">L'a esgardé si l'en fu bel</p>
      <p class="line">Or voit que leus est de parler</p>
      <p class="line">Moult se paine dels delivrer</p>
      <p class="line">Dont en apele les barons</p>
      <p class="line">Seingnor fet il bien devrions</p>
      <p class="line">Si conseillier nostre seignor</p>
      <p class="line">Que cest plet finast a s'ennor</p>
      <p class="line">Ce set on bien certeinnement</p>
      <p class="line">Que morir doivent voirement</p>
      <p class="line">Se touz est fez li jugemenz</p>
      <p class="line">De la merci est mes noienz</p>
      <p class="line">Mes se de ce avoit pitié</p>
      <p class="line">Li amiranz qu'en a jugié</p>
      <p class="line">Mes que Floires tretout li die</p>
      <p class="line">Son errement et nu l'est mie</p>
      <p class="line">Et conme il entra en la tor</p>
      <p class="line">Et conment ama Blancheflor</p>
      <p class="line">Que dira l'en s'il les ocit</p>
      <p class="line">Ni ert pas grant pris si con je quit</p>
      <p class="line">Se illes .ii. enfanz afole</p>
      <p class="line">Moult en iert par tout grant parole</p>
      <p class="line">Moult vaudroit mielz si con j'espoir</p>
      <p class="line">Li engins de Floire a savoir</p>
      <p class="line">Et confetement il entra</p>
      <p class="line">En la tour et qui li aida</p>
      <p class="line">Li amiranz pris en avroit</p>
      <p class="line">Et m'est avis que mielz seroit</p>
      <p class="line">E quant il son engin savroit</p>
      <p class="line">Contreguetier mielz s'en porroit</p>
      <p class="line">Et si fera se il est sages</p>
      <p class="line">Tuit dient ce seroit barnages</p>
      <p class="line">Quant l'amiranz le los</p>
      <p class="line">Bel l'en fu si leur otroia</p>
      <p class="line">Pardon de mort mes que voir die</p>
      <p class="line">Floires s'il a chiere sa vie</p>
      <p class="line">Floires respont voir n'en diroie</p>
      <p class="line">por nule rien car ne voudroie</p>
      <p class="line">Se ensement nel pardonnez</p>
      <p class="line">Se seur eus poeté avez</p>
      <p class="line">A touz ceus qui m'en ont aidié</p>
      <p class="line">Secoreu et conseillié</p>
      <p class="line">L'amirant en a correcié</p>
      <p class="line">Et dist que ja n'iert otroié</p>
      <p class="line">Ja n'iert tant entrepris dep[††]z</p>
      <p class="line">Que cist otroiz ja leur soit fez</p>
      <p class="line">Dont saut uns evesques en piez</p>
      <p class="line">Qui du pardon estoit moult liez</p>
      <p class="line">Amiranz sire petit vaut</p>
      <p class="line">Se les ocis quant els n'en chaut</p>
      <p class="line">Fai en le los de tes barons</p>
      <p class="line">Vis m'est que sens est et reisons</p>
      <p class="line">Floires li enfes ne dit mie</p>
      <p class="line">Que il soient de ta baillie</p>
      <p class="line">Estre puet gré ne t'en savront</p>
      <p class="line">Car de ta poeté ne sont</p>
      <p class="line">Mes ce que en puez pardonner</p>
      <p class="line">Pardonne le si fai que ber</p>
      <p class="line">Moult vaut mielz l'eging a oïr</p>
      <p class="line">Que les enfanz veoir morir</p>
      <p class="line">Que les enfanz veoir morir</p>
      <p class="line">Car doumages sera moult granz</p>
      <p class="line">Se ociez les .ii. enfanz</p>
      <p class="line">Car de leur biauté n'est mesure</p>
      <p class="line">Plus biaus ne pot former nature</p>
      <p class="line">Tuit s'escrient bien est a fere</p>
      <p class="line">Pardonne lor roi debonere</p>
      <p class="line">Moult li crient tretuit merci</p>
      <p class="line">Li amiranz quant ce oï</p>
      <p class="line">Ne les veult mes oïr tretoz</p>
      <p class="line">Pardonne lor si fet que prouz</p>
      <p class="line">Tuit li baron l'en mercierent</p>
      <p class="line">Et de ce fet moult le loerent</p>
      <p class="line">Moult en sont tuit ensenble lié</p>
      <p class="line">Et Floires a encomencié</p>
      <p class="line">Si haut tuit l'oient</p>
      <p class="line">Li mielz oiant et li plus sourt</p>
      <p class="line">Et dist conment il ont erré</p>
      <p class="line">Des ice jour qu'il furent né</p>
      <p class="line">Conme il ama en sa contree</p>
      <p class="line">Par quel engin li fu emblee</p>
      <p class="line">Le duel qu'il fist tot a conté</p>
      <p class="line">Conment issi de son regné</p>
      <p class="line">Pour Blancheflor s'amie querre</p>
      <p class="line">Son oirre et par mer et par terre</p>
      <p class="line">Et con ses hostes chier le tint</p>
      <p class="line">Et conme en Babyloine vint</p>
      <p class="line">Et conment il le conseilla</p>
      <p class="line">Et con le portier engigna</p>
      <p class="line">Con fu portez en la corbeille</p>
      <p class="line">Dont ristrent tuit a grant merveille</p>
      <p class="line">Apres con fu entre eles mis</p>
      <p class="line">Et con fu presenté Claris</p>
      <p class="line">Et conme il fu desi que la</p>
      <p class="line">Que li amiranz les trouva</p>
      <p class="line">Son conte et sa reson afine</p>
      <p class="line">L'amirant humblement encline</p>
      <p class="line">Aus piez li chiet merci li crie</p>
      <p class="line">Qu'il li rende por Dieu s'amie</p>
      <p class="line">Car s'il en pert la druerie</p>
      <p class="line">Dont veult mielz la mort que la vie</p>
      <p class="line">Li amiranz a fet que prouz</p>
      <p class="line">Pris a conseill des barons toz</p>
      <p class="line">Par la main Floires lors pris a</p>
      <p class="line">Lez lui l'asist puis le besa</p>
      <p class="line">Grant semblant li moustra d'amour</p>
      <p class="line">Aussi fist il a Blancheflor</p>
      <p class="line">Car moult li a fet grant franchise</p>
      <p class="line">Par la main Blancheflor a prise</p>
      <p class="line">Et Floires par l'autre main prent</p>
      <p class="line">Apres parole franchement</p>
      <p class="line">Ge vous rent fet il vostre amie</p>
      <p class="line">Et Floires forment l'en mercie</p>
      <p class="line">Andui li sont cheoiz au piez</p>
      <p class="line">Estroitement li ont besiez</p>
      <p class="line">Et il les en fet redreter</p>
      <p class="line">Floires velt fere chevalier</p>
      <p class="line">Des meilleurs conroiz que il ot</p>
      <p class="line">Le conroia au mielz qu'il pot</p>
      <p class="line">Onques Prians li rois de Troie</p>
      <p class="line">Ne fu adoubez a tel joie</p>
      <p class="line">Uns esperons d'or et d'amor</p>
      <p class="line">Li chauça bele Blancheflor</p>
      <p class="line">Li amiranz li ceint l'espee</p>
      <p class="line">Qui de fin or fu enheudee</p>
      <p class="line">Puis li afuble .i. tel mantel</p>
      <p class="line">Nus hom de char ne vit tant bel</p>
      <p class="line">La penne en ert de marmorins</p>
      <p class="line">Et li pailes outre marins</p>
      <p class="line">Et la liste en fu a orfres</p>
      <p class="line">Plus bele ne verrez james</p>
      <p class="line">Et quant il l'ot fet chevalier</p>
      <p class="line">Mener le fet en .i. moustier</p>
      <p class="line">Blancheflor li fet espouser</p>
      <p class="line">Et puis fet Claris amener</p>
      <p class="line">Par le conseill de Blancheflor</p>
      <p class="line">La prent l'amiral a oisor</p>
      <p class="line">Mes Blancheflor moult li proia</p>
      <p class="line">Et touz ses dieus li conjura</p>
      <p class="line">Et Floires l'en ra moult prié</p>
      <p class="line">Et de bon cuer humilié</p>
      <p class="line">Que il ja Claris n'ocirra</p>
      <p class="line">Ne autre fame ne prendra</p>
      <p class="line">Claris en ont au sort menee</p>
      <p class="line">Sa la fontaine trespassee</p>
      <p class="line">L'eve remaint en sa color</p>
      <p class="line">Ne onques ne mua color</p>
      <p class="line">Quant passé fu la pucele</p>
      <p class="line">L'eve remest et clere et bele</p>
      <p class="line">Une flor de l'arbre sailli</p>
      <p class="line">Desus le chief Claris chai</p>
      <p class="line">Quant par le sort l'ont demenee</p>
      <p class="line">Li amiranz l'a coronnee</p>
      <p class="line">El chief li mist queronne d'or</p>
      <p class="line">Du plus tres fin de son tresor</p>
      <p class="line">Puis l'espousa moult richement</p>
      <p class="line">Assez i ot or et argent</p>
      <p class="line">Tuit li baron de la cité</p>
      <p class="line">A la feste sont assemblé</p>
      <p class="line">Cele feste fu bien joié</p>
      <p class="line">De toutes parz bien esbaudié</p>
      <p class="line">Tumber i font bestes et ors</p>
      <p class="line">Grant feste i ot de jugleors</p>
      <p class="line">Floires son bon oste manda</p>
      <p class="line">Et le porter pas n'oblia</p>
      <p class="line">Atant fu l'eve demandee</p>
      <p class="line">Li chamberlans l'ont aportee</p>
      <p class="line">Quant lavé ont si sont assis</p>
      <p class="line">Li amiranz assiet Claris</p>
      <p class="line">De jouste soi conme s'oisor</p>
      <p class="line">Et d'autre part mist Blancheflor</p>
      <p class="line">Floires s'asist jouste sa drue</p>
      <p class="line">Grant joie en a quant l'a veue</p>
      <p class="line">Pour detrenchier pas nu lessast</p>
      <p class="line">Que voiant toz ne la beisast</p>
      <p class="line">Par le pales tretuit s'escrient</p>
      <p class="line">Et en riant auquant li dient</p>
      <p class="line">Floires a cest mes vous tenez</p>
      <p class="line">Bien nous fera se vous l'amez</p>
      <p class="line">La ot feste joieuse et grant</p>
      <p class="line">Bien i servirent li serjant</p>
      <p class="line">Clare portent li bouteillier</p>
      <p class="line">Ni ot hanap ne fust dormier</p>
      <p class="line">En bons hennas ouvré d'or fin</p>
      <p class="line">Portent claré et le blanc vin</p>
      <p class="line">La nuit burent a grant foison</p>
      <p class="line">Tuit furent yvre li garçon</p>
      <p class="line">Ne savriez riens porpenser</p>
      <p class="line">Que la ne veissiez porter</p>
      <p class="line">Grues et gentes et herons</p>
      <p class="line">Ostruces cignes et paons</p>
      <p class="line">Niules oublees et bingnez</p>
      <p class="line">Et pastez de vis oiselez</p>
      <p class="line">Et quant il cez pastez brisoient</p>
      <p class="line">Li oiselet par tout voloient</p>
      <p class="line">Dont veissiez les enfantez</p>
      <p class="line">Saillir apres les oiselez</p>
      <p class="line">La veissiez les estrinnenz</p>
      <p class="line">Vieles et enchantemenz</p>
      <p class="line">Atant es vous .x. chevaliers</p>
      <p class="line">Qui aportent a Floire bries</p>
      <p class="line">Devant l'amirant s'arresterent</p>
      <p class="line">Et lui et Floire saluerent</p>
      <p class="line">De son pere noncent la mort</p>
      <p class="line">Et de sa mere le duel fort</p>
      <p class="line">Sire font il de par voz homes</p>
      <p class="line">Les plus vaillanz avos nonçonmes</p>
      <p class="line">En vostre terre arrier ralez</p>
      <p class="line">Que tretout empes la ravrez</p>
      <p class="line">Quant Floires ot qu'est mort son pere</p>
      <p class="line">Grant duel en fet et de sa mere</p>
      <p class="line">Il et s'amie grant duel font</p>
      <p class="line">Vers l'amirant regardé ont</p>
      <p class="line">Bonnement demandent congiéz</p>
      <p class="line">Li amiranz en est moult liez</p>
      <p class="line">Puis dist se voulez remanoir</p>
      <p class="line">Moult avroiz bien vostre voloir</p>
      <p class="line">Je vous feroie coronner</p>
      <p class="line">Et riche reaume donner</p>
      <p class="line">Riche reaume vos donroie</p>
      <p class="line">Et d'or fin vous coronneroie</p>
      <p class="line">Floires respont ni remaindra</p>
      <p class="line">L'amiranz du sien li donra</p>
      <p class="line">Tant con Floires en velt et plus</p>
      <p class="line">Son bon annel li rent li dus</p>
      <p class="line">Li amiranz li racheta</p>
      <p class="line">Sa bonne coupe qu'il porta</p>
      <p class="line">Li enfes Floires s'en revet</p>
      <p class="line">Moult riche conroy li ont fet</p>
      <p class="line">Moult en i ot qui besié l'ont</p>
      <p class="line">A Damedieu comandé sont</p>
      <p class="line">Floires s'en vet liez et dolenz</p>
      <p class="line">Pour pere et por mere pensanz</p>
      <p class="line">De l'autre part joie demainne</p>
      <p class="line">Pour Blancheflor que il en mainne</p>
      <p class="line">Oi avez qu'ele ot perdue</p>
      <p class="line">Tant la quist Deus li a rendue</p>
      <p class="line">Floires s'en vet s'amie en mainne</p>
      <p class="line">Tant a erré a quelque paine</p>
      <p class="line">Qu'en son pais est revenuz</p>
      <p class="line">Et a grant joie receuz</p>
      <p class="line">Tuit li baron contre li vinrent</p>
      <p class="line">A l'encontrer grant joie firent</p>
      <p class="line">Sa coronne li aporterent</p>
      <p class="line">Par la fleur d'or li presenterent</p>
      <p class="line">Floires se fet crestienner</p>
      <p class="line">Et apres a roy coronner</p>
      <p class="line">Pour Blancheflor la soe amie</p>
      <p class="line">A pris la crestienne vie</p>
      <p class="line">Quant il se fu crestiennez</p>
      <p class="line">Touz ses barons a assenblez</p>
      <p class="line">Puis lor prie par bonne amor</p>
      <p class="line">Qu'il croient Dieu nostre seignor</p>
      <p class="line">Et qu'il praignent bautizement</p>
      <p class="line">Pour amor Dieu moult lieement</p>
      <p class="line">De ses barons tuit li plusour</p>
      <p class="line">Se baptizierent a ce jour</p>
      <p class="line">Li bauptiziers la gent vileinne</p>
      <p class="line">Dura bien pres d'une semainne</p>
      <p class="line">Qui bauptizier ne se voloit</p>
      <p class="line">Ne en Dieu croire ne voloit</p>
      <p class="line">Floires le feisoit detrenchier</p>
      <p class="line">Ardoir en feu ou escorchier</p>
      <p class="line">Quant le regne ot a Dieu torné</p>
      <p class="line">Floires .i. duc a esgardé</p>
      <p class="line">Tout le plus riche de sa terre</p>
      <p class="line">Et qui plus puet maintener guerre</p>
      <p class="line">Au plus vaillant duc de</p>
      <p class="line">Donna la mere Blancheflor</p>
      <p class="line">Estes la vous bien aueree</p>
      <p class="line">Moult l'avra fortune eslevee</p>
      <p class="line">Fortune qui l'a mise jus</p>
      <p class="line">Moult tost l'avra mise desus</p>
      <p class="line">Quant sa fille voit coronnee</p>
      <p class="line">Et ele est duchesse clamee</p>
      <p class="line">A Damedieu graces en rent</p>
      <p class="line">Et sel mercie durement</p>
      <p class="line">Ci faut li contes du roi Floire</p>
      <p class="line">Dieus nous mete toz en sa gloire</p>
      <p class="line">Explicit Floires et Blancheflour</p>
   </div>
</div>
