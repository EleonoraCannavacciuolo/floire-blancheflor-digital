<?xml version="1.0" encoding="UTF-8"?>
<!DOCTYPE html
  PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
   <head>
      <title>Diplomatic Edition - Floire et Blancheflor</title>
      <link rel="stylesheet" href="../style.css"/>
      <meta http-equiv="Content-Type" content="text/html; charset=UTF-8"/>
   </head>
   <body>
      <header>
         <h1>Floire et Blancheflor - Diplomatic Edition</h1>
         <nav>
            <ul>
               <li>
                  <a href="../index.html">Home</a>
               </li>
               <li>
                  <a href="../xii.html">12th Century Version</a>
               </li>
               <li>
                  <a href="../xiii.html">13th Century Version</a>
               </li>
            </ul>
         </nav>
      </header>
      <main>
         <section id="edition-text">
            <div xmlns="" class="text">
               <p class="line">Seignor baron, or entendeiz</p>
               <p class="line">faites pais et si escoutez</p>
               <p class="line">bone estoire, par tel senblant</p>
               <p class="line">que Dieus vos soit a toz garant</p>
               <p class="line">et nos deffende de toz maus</p>
               <p class="line">et nos doint enunit bons ostaus.</p>
               <p class="line">Ge vos vueil dire de l'amor</p>
               <p class="line">de Floire et de Blancheflor,</p>
               <p class="line">qui molt ot et travail et paine</p>
               <p class="line">ainz lor amor ne fu vileine.</p>
               <p class="line">Mais deviser vos vueil ençois</p>
               <p class="line">con homs qui est proz et cortois</p>
               <p class="line">puet conquerre honor et proece,</p>
               <p class="line">des qu'il a et sens et largesce,</p>
               <p class="line">et con avoir par covoitise</p>
               <p class="line">est deceuz, et par quel guise.</p>
               <p class="line">Icest raison dont ge vos di</p>
               <p class="line">dont la raison conmence ici</p>
               <p class="line">por la soufrance de sa mere</p>
               <p class="line">soufri travail au tens son pere.</p>
               <p class="line">En Espaigne ot un riche roi,</p>
               <p class="line">saige et prodome de la loi</p>
               <p class="line">toz le reaume d'Aumarie</p>
               <p class="line">fu siens quites en sa baillie</p>
               <p class="line">et la meisme prist moillier</p>
               <p class="line">con l'ot fait novel chevalier</p>
               <p class="line">bele et gente, cortoise et saige</p>
               <p class="line">la li quistrent de haut parage.</p>
               <p class="line">Quant li rois jut o la roïne</p>
               <p class="line">en sa chambre soz sa cortine</p>
               <p class="line">tel pramesse fist a sa drue,</p>
               <p class="line">qui cherement li fu vendue</p>
               <p class="line">il li pramist qu'il li donroit</p>
               <p class="line">un crestien, ja n'i faudroit,</p>
               <p class="line">qui bien françois li aprenra.</p>
               <p class="line">La roïne l'en mercia</p>
               <p class="line">N'i ot noient du deloier</p>
               <p class="line">une nef fist apareillier</p>
               <p class="line">Galeriens un riche roi</p>
               <p class="line">M. chevaliers mena o soi.</p>
               <p class="line">Desore Saint Jasque au perron</p>
               <p class="line">ilucques s'arma el sablon</p>
               <p class="line">et quant li rois fu arrivez</p>
               <p class="line">ses conpaignons a apelez</p>
               <p class="line">Gaitier envoie les chemins</p>
               <p class="line">por desrober les pelerins.</p>
               <p class="line">Une aventure molt pesant</p>
               <p class="line">vos veil dire d'or en avant.</p>
               <p class="line">Uns frans hom est de France issuz,</p>
               <p class="line">nobles vassaus et conneuz</p>
               <p class="line">bon vassal i ot et hardi</p>
               <p class="line">et si l'apeloit on Henri</p>
               <p class="line">d'Olenois tint la duscheez</p>
               <p class="line">novelement fu mariez</p>
               <p class="line">moillier avoit a son talant,</p>
               <p class="line">mais n'avoit encor nul enfant.</p>
               <p class="line">Mais la duscoise estoit ençainte</p>
               <p class="line">un poi avoit la coulor tainte.</p>
               <p class="line">Li bons dux avuec sa moillier</p>
               <p class="line">firent lor oirre apareillier</p>
               <p class="line">a Saint Jasque vuelent aler</p>
               <p class="line">lor conpaignon font atorner.</p>
               <p class="line">De ses frans homes i mena,</p>
               <p class="line">mais au movoir lor conmanda</p>
               <p class="line">qu'il facent les haubers porter</p>
               <p class="line">et dedenz la male trosser.</p>
               <p class="line">Cil firent son conmandement</p>
               <p class="line">quar il les hastoit durement</p>
               <p class="line">maintenant trossent lor hernois.</p>
               <p class="line">Un neveu ot preu et cortois</p>
               <p class="line">tote sa terre li laissa.</p>
               <p class="line">« Beaus nies » dist il « or i parra</p>
               <p class="line">pri vos de ma terre garder</p>
               <p class="line">et de mes frans homes gaitier ».</p>
               <p class="line">Par ses jornees tuit alant</p>
               <p class="line">qu'a Saint Jasques vinrent errant</p>
               <p class="line">icele nuit lor voile firent</p>
               <p class="line">et au matin la messe oïrent.</p>
               <p class="line">Un pui descendent et un val</p>
               <p class="line">en la descensse d'un costal</p>
               <p class="line">un pelerin ont encontré</p>
               <p class="line">qui au paiens ert eschapé.</p>
               <p class="line">Quant il le virent si usé</p>
               <p class="line">si l'ont un petit ravisé</p>
               <p class="line">por sa viellece le laisserent</p>
               <p class="line">les piez et les mais li lierent</p>
               <p class="line">sel giterent sor un roschier</p>
               <p class="line">por la nostre loi vergoignier.</p>
               <p class="line">Le plus de la nuit et du jor</p>
               <p class="line">soffri en paine et en doulor,</p>
               <p class="line">mais Saint Jasque le desloia</p>
               <p class="line">et de cest perill li geta.</p>
               <p class="line">Quant il se trova deslié</p>
               <p class="line">par les deserz s'en fuit tot lié.</p>
               <p class="line">Le duc encontra au matin</p>
               <p class="line">« Sire » ce dit le pelerin</p>
               <p class="line">« vos n'alez mie saigement</p>
               <p class="line">en cest pais a male gent</p>
               <p class="line">cil sarrazin n'ont point de foi</p>
               <p class="line">molt heent vos et vostre loi.</p>
               <p class="line">Il m'ont robe et deslié</p>
               <p class="line">et tote nuit tenu lié,</p>
               <p class="line">mais Saint Jasques m'a fet merci</p>
               <p class="line">or m'en covient aler d'ici ! ».</p>
               <p class="line">Tuit en ploroient de pitié</p>
               <p class="line">quant le virent mesaesié</p>
               <p class="line">revestu l'ont por amor Dé</p>
               <p class="line">tuit en ploroient de pitié</p>
               <p class="line">molt l'en envoient lieement.</p>
               <p class="line">Li dux en apela sa gent</p>
               <p class="line">« Seignor » fait il « ge de vos deman</p>
               <p class="line">cil pelerins n'est pas truant</p>
               <p class="line">conseilliez moi que nos feron ».</p>
               <p class="line">« Sire » ce dient li baron</p>
               <p class="line">« ja por poor de Sarrazin</p>
               <p class="line">ne gerpirons nostre chemin</p>
               <p class="line">ja nus de nos ne nos faudra,</p>
               <p class="line">et Saint Jasques nos conduira ! »</p>
               <p class="line">Ez les en terre descenduz,</p>
               <p class="line">si ont les blans hauberz vestuz</p>
               <p class="line">çaignent les espees tranchanz</p>
               <p class="line">et lacent cez heaumes luisanz</p>
               <p class="line">et sont sor les chevaus puiez</p>
               <p class="line">et pranent les forbiz espiez</p>
               <p class="line">et le hernois et sa moillier</p>
               <p class="line">fist li dus devant chevauchier.</p>
               <p class="line">Sarrazin sont en la montaigne</p>
               <p class="line">quant il virent nostre conpaigne</p>
               <p class="line">sore lor corent li Paien,</p>
               <p class="line">qui ainz n'amerent crestien.</p>
               <p class="line">Tantost ocient les premiers,</p>
               <p class="line">qui conduisoient les somiers,</p>
               <p class="line">lors ont la duschoise saisie.</p>
               <p class="line">Quant li dux volt prenre s'amie</p>
               <p class="line">o tant con il a de sa gent</p>
               <p class="line">les va rescorre maintenant</p>
               <p class="line">li Sarrazin sont bien armé</p>
               <p class="line">si ne sont mie redouté</p>
               <p class="line">des lances fierent li felon,</p>
               <p class="line">et li pelerin des bordon.</p>
               <p class="line">De .ii. parz tant en i moroit</p>
               <p class="line">que nus le nonbre n'en savoit.</p>
               <p class="line">Quant li dus voit sa conpaignie</p>
               <p class="line">et sa mesniee afoiblie</p>
               <p class="line">estal lor rent en un pendant</p>
               <p class="line">quant il ne pot plus en avant.</p>
               <p class="line">Desor senestre a regardé</p>
               <p class="line">un chastel gaste i a trouvé</p>
               <p class="line">cele part vet a quelque paine</p>
               <p class="line">le remanant de sa gent moine.</p>
               <p class="line">Quant el chastel furent entré</p>
               <p class="line">et cil les ont environé</p>
               <p class="line">tantost conmencent lor assaut</p>
               <p class="line">que de nule hore ne lor faut.</p>
               <p class="line">.iii. jorz et .iii. nuiz lor dura</p>
               <p class="line">lor assaut c'onques ne fina.</p>
               <p class="line">Li dus le vit mal aesié,</p>
               <p class="line">et la faim l'a molt angoissié</p>
               <p class="line">l'erbe menjuent por le jus</p>
               <p class="line">dedenz les murs ne truevent plus.</p>
               <p class="line">Or ait Saint Jasque d'aus pitié</p>
               <p class="line">quar il sont molt mesaesié !</p>
               <p class="line">Quant paien voient lor mesnie</p>
               <p class="line">cheue morte et affeblie,</p>
               <p class="line">si envoierent por le roi</p>
               <p class="line">et il i vont a grant desroi.</p>
               <p class="line">.vͨ. chevaliers i mena</p>
               <p class="line">molt fierement lor escria</p>
               <p class="line">« Rendez vos tost, gel vos conmant,</p>
               <p class="line">vos ne poez avoir garant ».</p>
               <p class="line">De geuner et de veillier</p>
               <p class="line">se virent molt affebloier</p>
               <p class="line">vueillent ou non se sont rendu</p>
               <p class="line">quar tuit estoient confondu.</p>
               <p class="line">Jusqu'a la nef les enmena</p>
               <p class="line">li rois, quar molt grant joie en a,</p>
               <p class="line">et piez et mains lor fist loier,</p>
               <p class="line">ses giterent sor un clochier.</p>
               <p class="line">Ençainte estoit la pelerine</p>
               <p class="line">mestre la fist en la sentine</p>
               <p class="line">iluec la conmande a garder</p>
               <p class="line">puis si se fist desaencrer.</p>
               <p class="line">Drescent les voiles si s'en vont</p>
               <p class="line">tant ont coru qu'arrivé sont</p>
               <p class="line">en Aummarie la cité</p>
               <p class="line">la dom il estoient torné.</p>
               <p class="line">La roïne estoit en la tor</p>
               <p class="line">bien connut la nef son seignor</p>
               <p class="line">lor fu molt tost apareilliee</p>
               <p class="line">avuec lui fu ot riche mesniee.</p>
               <p class="line">Contre le roi vint au rivaige</p>
               <p class="line">li rois amena son barnaige</p>
               <p class="line">et vint encontre la roïne</p>
               <p class="line">grant joie en font la marine.</p>
               <p class="line">Ses prisons a fait amener</p>
               <p class="line">en sa chartre la fist giter,</p>
               <p class="line">mais la duchoise a retenue</p>
               <p class="line">quant la roïne l'ot veüe</p>
               <p class="line">feme la vit et molt l'ama</p>
               <p class="line">que son seignor la demanda.</p>
               <p class="line">Por sa pramesse la li rent</p>
               <p class="line">a la roïne doucement</p>
               <p class="line">par le conmandement le roi</p>
               <p class="line">en ses chanbres l'enmoine o soi.</p>
               <p class="line">Cele laisse son duel ester</p>
               <p class="line">d'autre chose l'estuet garder.</p>
               <p class="line">Oez que la dame faisoit</p>
               <p class="line">por son seignor que sent destroit</p>
               <p class="line">quant ses mangiers li est livrez</p>
               <p class="line">et devant lui est aportez</p>
               <p class="line">en .iii. parties le partoit</p>
               <p class="line">la menor part en retenoit</p>
               <p class="line">les .ii. parz donoit son seignor</p>
               <p class="line">qu'an la chartre muert a doulor.</p>
               <p class="line">Quant li rois velt du dois partir</p>
               <p class="line">ele vait le relief coillir</p>
               <p class="line">de ce vivoient li baron</p>
               <p class="line">et li dus et si conpaignon.</p>
               <p class="line">Saint Jasques lor aïst lor sire</p>
               <p class="line">quar il soeffrent trop grant martire.</p>
               <p class="line">Repairier doi a ma raison</p>
               <p class="line">nostre estoire conmenceron.</p>
               <p class="line">Des .ii. dames qui erent ençaintes</p>
               <p class="line">en un terme furent ataintes</p>
               <p class="line">le jor d'une Pasque Florie</p>
               <p class="line">que tote riens est esjoie</p>
               <p class="line">se sont les dames delivrees</p>
               <p class="line">quar lor terme sont arrivees.</p>
               <p class="line">La roïne ot un fill molt gent</p>
               <p class="line">li rois en ot joie et sa gent</p>
               <p class="line">Flore l'avoient apelé</p>
               <p class="line">por le haut jor ou il fu né.</p>
               <p class="line">La duschoise ot une meschine</p>
               <p class="line">or aïst Dieus a l'orfeline !</p>
               <p class="line">Por la hautece et por le jor</p>
               <p class="line">l'ont apelee Blancheflor.</p>
               <p class="line">Por la hautesce et por la feste</p>
               <p class="line">o ce qu'il sont de bone geste</p>
               <p class="line">li mist Amors tote sa cure</p>
               <p class="line">il s'entramerent sanz mesure.</p>
               <p class="line">Lors furent né li dui enfant</p>
               <p class="line">qui puis furent travaillié tant</p>
               <p class="line">ainz tel amor ne fu ooïe</p>
               <p class="line">li rois en fist grant felonie</p>
               <p class="line">qui par envie les seura,</p>
               <p class="line">mais chierement le conpara</p>
               <p class="line">il en perdi toute s'onnor,</p>
               <p class="line">puis en morut a grant doulor.</p>
               <p class="line">Molt estoit beaus li damoiseaus</p>
               <p class="line">plus estoit blans que nus critaus</p>
               <p class="line">sor la blanchor fu le vermeil</p>
               <p class="line">tres bien asis par grant conseil</p>
               <p class="line">qui bien le vosist esgarder</p>
               <p class="line">bien se pooist en lui mirer.</p>
               <p class="line">Cortos et saiges de bons dis</p>
               <p class="line">ses aages estoit petiz</p>
               <p class="line">si senti ja les trez d'amors.</p>
               <p class="line">Tot autresi fait Blancheflor,</p>
               <p class="line">qui assez ert cortoise et bele</p>
               <p class="line">jamais n'en ert nule pucele</p>
               <p class="line">de la soe beauté veüe</p>
               <p class="line">tost l'ot Amors aperceüe.</p>
               <p class="line">Li rois qui ot felon coraige</p>
               <p class="line">des que il vinrent en aage</p>
               <p class="line">a fait son fill apareillier</p>
               <p class="line">a l'escole velt envoier</p>
               <p class="line">por desseurer icel amor</p>
               <p class="line">que il avoit a Blancheflor.</p>
               <p class="line">A un bon mestre le charia</p>
               <p class="line">molt fu bons clers si li pria</p>
               <p class="line">Flores en apele le roi</p>
               <p class="line">« Peres » fait il « entendez moi</p>
               <p class="line">conbien serai en cest estaige ? »</p>
               <p class="line">« .lx. jors est nostre usaige,</p>
               <p class="line">puis revenrons si vos verrons</p>
               <p class="line">entendez bien a la leçon ».</p>
               <p class="line">Lors gita Flores un soupir</p>
               <p class="line">« Ge ferai tot vostre plaisir »</p>
               <p class="line">encor ne set mot Blancheflor</p>
               <p class="line">ja la metra en grant error.</p>
               <p class="line">En la chanbre est venuz errant</p>
               <p class="line">la pucele trueve seant</p>
               <p class="line">de ses cheveus un laz faisoit</p>
               <p class="line">que son ami doner voloit.</p>
               <p class="line">Quant ele vit celui venir</p>
               <p class="line">le cuer se volt por lui joïr</p>
               <p class="line">dolent le vit et enbruchié</p>
               <p class="line">et de plorer le vit moillié.</p>
               <p class="line">Molt saigement l'araisona</p>
               <p class="line">si li demande que il a,</p>
               <p class="line">et il li conmence a conter</p>
               <p class="line">q'a l'escole l'estuet aler</p>
               <p class="line">« Li rois me fait apareillier</p>
               <p class="line">au mestre et paier son loier »</p>
               <p class="line">« Irai o vos ge ? » « Non, par foi »</p>
               <p class="line">« Et por quoi donc ? » « Ne velt le roi »</p>
               <p class="line">« Et porroiz vos sanz moi garir ? »</p>
               <p class="line">« Bele, molt m'ert grief a soffrir ».</p>
               <p class="line">Lors s'entranbracent li enfant</p>
               <p class="line">.c. foiz se baisent maintenant</p>
               <p class="line">et quant il furent relevé</p>
               <p class="line">en baisant chairent pasmé.</p>
               <p class="line">Baisent soi, puis pranent congié</p>
               <p class="line">si se departent tuit irié.</p>
               <p class="line">Floires est venuz el palais</p>
               <p class="line">la ou li rois tenoit ses plais.</p>
               <p class="line">Vient a son maistre, si l'apele</p>
               <p class="line">ja priera por la pucele</p>
               <p class="line">« Maistre, ge sui livrez a toi.</p>
               <p class="line">Por Dieu, aiez merci de moi !</p>
               <p class="line">S'avuec moi ne moines m'amie</p>
               <p class="line">tu feras trop grant felonie.</p>
               <p class="line">Or la va au roi demander,</p>
               <p class="line">et se il la te velt doner</p>
               <p class="line">ge devenrai tes homes liges,</p>
               <p class="line">de moi avras molt bon service ».</p>
               <p class="line">Ambedui sont venuz au roi</p>
               <p class="line">dist li maistres « Entendez moi</p>
               <p class="line">Ge vos vueil demander un don</p>
               <p class="line">ne vos en venra se bien non.</p>
               <p class="line">Faites amener la meschine</p>
               <p class="line">qui sert es chanbres la roïne</p>
               <p class="line">aprenrai la, por amor Dé ».</p>
               <p class="line">Li rois a Floire regardé</p>
               <p class="line">sot que le maistre en ot prié.</p>
               <p class="line">Li rois respondi toz iriez</p>
               <p class="line">« Ele ne vos ert ja vaee,</p>
               <p class="line">mais el est trop desatornee</p>
               <p class="line">alez vos en jusqu'a quart jor</p>
               <p class="line">vos envoierai Blancheflor</p>
               <p class="line">molt richement apareilliee</p>
               <p class="line">au loement de ma mesniee ».</p>
               <p class="line">Cil ne porent vers lui plus prenre</p>
               <p class="line">lor covent lor covient atendre.</p>
               <p class="line">Vait s'en Floire, si laist s'amie</p>
               <p class="line">ne la verra mais en sa vie</p>
               <p class="line">s'en avra eu grant doulor</p>
               <p class="line">et de sa mor molt grant paor.</p>
               <p class="line">Li rois fait porchacier sa mort,</p>
               <p class="line">a grant pechié et a grant tort.</p>
               <p class="line">Son seneschal apele a soi</p>
               <p class="line">« Amis » ce li a dit le roi</p>
               <p class="line">« estrangement sui corrociez,</p>
               <p class="line">et trop m'a fait mes filz iriez</p>
               <p class="line">qu'anamee a cele dolente</p>
               <p class="line">et en lui met tote s'entente.</p>
               <p class="line">Et or l'en velt o soi mener</p>
               <p class="line">quar il ne s'en puet consirrer</p>
               <p class="line">trop seroit li hontaiges forz</p>
               <p class="line">certes, mielz volroie estre morz</p>
               <p class="line">que il de lui feist roïne</p>
               <p class="line">povre chosse est et orfenine !</p>
               <p class="line">Desoz Saint Jasque pris son pere,</p>
               <p class="line">ençainte en amenai sa mere</p>
               <p class="line">ne sai soz ciel con ge l'ocie,</p>
               <p class="line">quar çaienz a esté norrie.</p>
               <p class="line">Se me saviez conseillier</p>
               <p class="line">ge vos en avroie molt chier ».</p>
               <p class="line">« Sire » ce a dit Maydien</p>
               <p class="line">« ge vos en conseillerai bien.</p>
               <p class="line">La roïne l'aime forment,</p>
               <p class="line">si ne vos sofferroit noient</p>
               <p class="line">que entre nos fust vergondee ;</p>
               <p class="line">mais la chose ert si atornee :</p>
               <p class="line">qu'ele morra par jugement,</p>
               <p class="line">et ses cors ert mis a torment.</p>
               <p class="line">Ençois que Floires l'ait seü</p>
               <p class="line">ne de l'escole soit venu,</p>
               <p class="line">nos en covenra delivrert</p>
               <p class="line">que il n'en oïe mais parler ».</p>
               <p class="line">Et li rois li a dit itant</p>
               <p class="line">« Or en penssez de maintenant ».</p>
               <p class="line">Li seneschaus se part du roi</p>
               <p class="line">por Blancheflor mestre en effroi.</p>
               <p class="line">Jusqua .ii. jors s'est porchaciez,</p>
               <p class="line">oïez que fist li desvoiez :</p>
               <p class="line">un lardez prist, si le toucha</p>
               <p class="line">et en venin l'envelopa.</p>
               <p class="line">Puis apela un sien serjant</p>
               <p class="line">« Pinel » fait il « ge te conmant :</p>
               <p class="line">cest mes porteras mon seignor,</p>
               <p class="line">si li diras que Blancheflor</p>
               <p class="line">li a cest presant envoiez ;</p>
               <p class="line">ge cuit qu'il en sera molt liez ».</p>
               <p class="line">Et cil s'en est tornez atant,</p>
               <p class="line">el palais est venuz errant</p>
               <p class="line">ou li rois seoit au mengier.</p>
               <p class="line">Ez vos venu le messagier,</p>
               <p class="line">le roi salue hautement</p>
               <p class="line">« Sire » fait il « icest present</p>
               <p class="line">vos a envoié Blancheflor ».</p>
               <p class="line">Lors s'apercust l'empereor,</p>
               <p class="line">de la traison li menbra ;</p>
               <p class="line">la damoisele en mercia.</p>
               <p class="line">Li rois regarde le lardé,</p>
               <p class="line">a un damoisel l'a doné.</p>
               <p class="line">Une coupe d'or et d'argent</p>
               <p class="line">dona Pinel por le present</p>
               <p class="line">qui devant lui li aporta ;</p>
               <p class="line">molt lieement l'en envoia.</p>
               <p class="line">Li damoiseaus tint le lardé</p>
               <p class="line">que li rois li avoit doné.</p>
               <p class="line">Molt fist que fous qu'il en menja !</p>
               <p class="line">Or oïez qu'il i gaaigna :</p>
               <p class="line">quant il en ot un mors gouté</p>
               <p class="line">endui li hueil li sont volé,</p>
               <p class="line">et chiet toz morz entre la gent,</p>
               <p class="line">toz estanduz el pavement.</p>
               <p class="line">Lors leva li rois du mengier</p>
               <p class="line">et tuit li autre chevalier,</p>
               <p class="line">grant senblant fist qu'il soit iriez,</p>
               <p class="line">mais en son cuer estoit toz liez.</p>
               <p class="line">« Seignor » ce dit l'ampereor</p>
               <p class="line">« avez veü de Blancheflor</p>
               <p class="line">que nos avon çaienz norrie.</p>
               <p class="line">Ell a fait trop grant felonie,</p>
               <p class="line">qui tel present nos a tramis,</p>
               <p class="line">bien me quida avoir ocis !</p>
               <p class="line">Mon fill quide avoir a seignor</p>
               <p class="line">et estre dame de m'anor.</p>
               <p class="line">Jugiez la tost, gel vos comant,</p>
               <p class="line">vos qui de moi estes tenant ».</p>
               <p class="line">« Sire » ce dient li vassal,</p>
               <p class="line">qui la vuelent faire loial</p>
               <p class="line">« Or envoiez por la pucele,</p>
               <p class="line">qui ne set mot de la novele</p>
               <p class="line">Droiz est qu'ele soit au jugier ».</p>
               <p class="line">Et dist li rois « Ce n'a mestier :</p>
               <p class="line">bien oïstes conmunalment</p>
               <p class="line">que de par lui vint le present.</p>
               <p class="line">De noz encesors le tenons</p>
               <p class="line">et en nostre loi le trouvons :</p>
               <p class="line">qui est repris de felonie</p>
               <p class="line">que il en doit perdre la vie ».</p>
               <p class="line">Lors s'aperçurent li plusor</p>
               <p class="line">que il n'amoit pas Blancheflor.</p>
               <p class="line">Par jugement ont esgardé</p>
               <p class="line">que molt fu grant la crualté,</p>
               <p class="line">qu'ele sera el fu gitee,</p>
               <p class="line">q'or sera arse et enbrasee.</p>
               <p class="line">Li rois ooï le jugement,</p>
               <p class="line">si en mercie molt sa gent ;</p>
               <p class="line">le feu conmandent alumer</p>
               <p class="line">et la pucele amener.</p>
               <p class="line">« Sire » ce dient li baron</p>
               <p class="line">« vos nos dites grant mesprison</p>
               <p class="line">Bien doit enuit avoir respit,</p>
               <p class="line">ja veez vos qu'il anuitit ».</p>
               <p class="line">Et li rois lor a ostroié</p>
               <p class="line">tant que li jors soit esclairié.</p>
               <p class="line">Defors les murs, loig du portal,</p>
               <p class="line">ot une place principal</p>
               <p class="line">ou se soloient deporter</p>
               <p class="line">et escuier et chevalier.</p>
               <p class="line">A li rois .x. chars envoiez,</p>
               <p class="line">chascun fu de busche chargiez.</p>
               <p class="line">Un ré i conmencent molt grant,</p>
               <p class="line">puis i ont mis le feu ardant.</p>
               <p class="line">.iiii. serjanz en apela,</p>
               <p class="line">por Blancheflor les envoia.</p>
               <p class="line">« Ge coumant bien » ce dit li rois</p>
               <p class="line">« qu'el ameint sa mere avuec soi ».</p>
               <p class="line">Cil i alerent a enviz</p>
               <p class="line">quar por lui fu chascun marriz.</p>
               <p class="line">Lors ont trovee la meschine,</p>
               <p class="line">qui servoit devant la roïne.</p>
               <p class="line">Ne la vorrent saisir noient,</p>
               <p class="line">ainz li distrent molt doucement</p>
               <p class="line">« Damoisele, venez au roi »</p>
               <p class="line">« Mande me il ? » « Ooïl, par foi,</p>
               <p class="line">et vostre mere i amenez,</p>
               <p class="line">savroiz qu'il velt et si l'orres ».</p>
               <p class="line">Lors s'apareille la pucele,</p>
               <p class="line">qui ne sait mot de la novele.</p>
               <p class="line">Quide qu'il la vueille mostrer</p>
               <p class="line">a ses barons por esgarder.</p>
               <p class="line">Lors vesti un bliaut d'orfroiz,</p>
               <p class="line">la char ot blanche conme nois ;</p>
               <p class="line">molt li sist bien li cercles d'or,</p>
               <p class="line">sor les cheveus qui tant sont sor.</p>
               <p class="line">Et ele vait desaffublee,</p>
               <p class="line">la duschoise l'a amenee.</p>
               <p class="line">Por la pucele tuit ploroient,</p>
               <p class="line">tote la gent qui l'esgardoient,</p>
               <p class="line">tuit disoient « Dieus, quel domaige</p>
               <p class="line">de pucele de son aage.</p>
               <p class="line">Tant mar i fustes Blancheflor,</p>
               <p class="line">encui morroiz a grant doulor ».</p>
               <p class="line">Li rois meisme, qui la voit,</p>
               <p class="line">en son coraige le disoit</p>
               <p class="line">« tant mar i fu ceste pucele</p>
               <p class="line">qu'an cest monde n'en a plus bele.</p>
               <p class="line">Or l'estovra encui morir,</p>
               <p class="line">ne vueil ma loi laissier honir.</p>
               <p class="line">Molt me poise de cest amor,</p>
               <p class="line">devenir me fait trahitor ».</p>
               <p class="line">Cele vint a son jugement,</p>
               <p class="line">mais n'en savoit encor noient.</p>
               <p class="line">Estez la vos es rens entree,</p>
               <p class="line">et vit la gent si abosmee,</p>
               <p class="line">ni a celui qui mot li die,</p>
               <p class="line">tote la char li est fremie.</p>
               <p class="line">Et dit li rois « Venez avant.</p>
               <p class="line">Le jor fui ge molt nonsachant</p>
               <p class="line">que j'amai onques vostre bien,</p>
               <p class="line">mielz me venist norrir un chien</p>
               <p class="line">que vos servir ne alever.</p>
               <p class="line">Vos deviez mon fill amer,</p>
               <p class="line">sanblant li monstriez d'amor,</p>
               <p class="line">et queriez sa deshennor.</p>
               <p class="line">Poi aime voir l'enfant petit</p>
               <p class="line">cil qui son pere li ocit.</p>
               <p class="line">A grant pechié et a grant tort</p>
               <p class="line">aviez porchacié ma mort,</p>
               <p class="line">si m'envoiastes un present,</p>
               <p class="line">bien le virent tote ma gent,</p>
               <p class="line">dont mes damoiseaus est ocis :</p>
               <p class="line">Grant duel m'avez en mon cuer m[is].</p>
               <p class="line">Par jugement ont esgardé</p>
               <p class="line">que vos seroiz arse en un ré.</p>
               <p class="line">Ce poise moi, grant duel en ai</p>
               <p class="line">por ce que norrie vos ai,</p>
               <p class="line">et vos avez mort deservie,</p>
               <p class="line">mes filz vos tenoir por amie ».</p>
               <p class="line">La pucele se vit jugier</p>
               <p class="line">et vit sa fin si aproschier.</p>
               <p class="line">Devant le roi s'ageloigna,</p>
               <p class="line">molt doucement l'arresona</p>
               <p class="line">« Hai !» fait ele « Gentill roi,</p>
               <p class="line">ainz faus coraige n'o vers toi,</p>
               <p class="line">de vos trahir ne engignier</p>
               <p class="line">ne de vostre mort porchacier.</p>
               <p class="line">Quant il vos plaist que ge ci muere,</p>
               <p class="line">a vos me rent con a mon pere.</p>
               <p class="line">Quant vos volez que l'en m'ocie,</p>
               <p class="line">vos m'avez tant soef norrie !</p>
               <p class="line">De moi faites vostre talant</p>
               <p class="line">conme pere de son enfant ».</p>
               <p class="line">Li rois esgarde la pucele,</p>
               <p class="line">qui si tres simplement l'apele :</p>
               <p class="line">ne set soz ciel que il li die,</p>
               <p class="line">molt doit hair sa felonnie.</p>
               <p class="line">La duschoise voit et entent</p>
               <p class="line">l'angoisseus feu et le torment</p>
               <p class="line">ou sa fille est a mort jugiee ;</p>
               <p class="line">sa joie est a duel changiee.</p>
               <p class="line">Devant le roi s'agenoilla,</p>
               <p class="line">ambe .ii. les piez li baisa.</p>
               <p class="line">« Rois, » dist ele « Por Dieu, merci !</p>
               <p class="line">Ja vos ai ge tant jor servi !</p>
               <p class="line">Laissiez en Blancheflor aler</p>
               <p class="line">et si li faites forjurer</p>
               <p class="line">a toz jors mais vostre contree,</p>
               <p class="line">et ge soie arse et enbrasee :</p>
               <p class="line">por lui souferrai le torment ».</p>
               <p class="line">Li rois respont irieement</p>
               <p class="line">« L'une ne puet l'autre garir,</p>
               <p class="line">an .ii. vos covenra morir ».</p>
               <p class="line">Lors est la roïne venue</p>
               <p class="line">qui la parole a entendue.</p>
               <p class="line">Par le palais vint simplement</p>
               <p class="line">et plora molt grevagement.</p>
               <p class="line">Denant le roi vint, si l'apele</p>
               <p class="line">« Sire, merci de ma pucele !</p>
               <p class="line">La cheitive m'avez donee,</p>
               <p class="line">qui soz Saint Jasque fu proié.</p>
               <p class="line">Ne soffrez pas que l'en l'ocie,</p>
               <p class="line">trop feriez grant felonie ».</p>
               <p class="line">Li baron voient la roïne</p>
               <p class="line">qui si ert vers le roi encline.</p>
               <p class="line">Tuit li escrient hautement</p>
               <p class="line">cil ne li velt dire noient</p>
               <p class="line">« Quar li otroiez gentius ber</p>
               <p class="line">si la nos laissiez racheter</p>
               <p class="line">.vii. foiz la vos peserons d'or</p>
               <p class="line">bien en croistroiz vostre tresor ».</p>
               <p class="line">Et dist li rois « Ce n'a mestier</p>
               <p class="line">proiere ne li a mestier</p>
               <p class="line">volez vos ma loi vergonder ?</p>
               <p class="line">Ge vos pri, laissiez moi ester ».</p>
               <p class="line">Lors en jure son seirement</p>
               <p class="line">que ni a nul de cele gent</p>
               <p class="line">se huimais en avoit parlé</p>
               <p class="line">que ja ne fust desherité.</p>
               <p class="line">Atant issent de la cité</p>
               <p class="line">les dames ambe .ii. au ré</p>
               <p class="line">en moinent por mielz esploitier</p>
               <p class="line">se le feu fust apareillié</p>
               <p class="line">li rois volt fussent enz gitez</p>
               <p class="line">si remanroient cez criez</p>
               <p class="line">or en penst Dieus li toz puissanz</p>
               <p class="line">que li tormenz est assez granz.</p>
               <p class="line">Ooïr devez du fill le roi</p>
               <p class="line">qui molt estoit en grant effroi</p>
               <p class="line">quant il ne voit venir s'amie</p>
               <p class="line">sachoiz segurs ne fu il mie.</p>
               <p class="line">Vient a son maistre, prent congié,</p>
               <p class="line">puis est el palefroi puié</p>
               <p class="line">puiant en vient vers la cité</p>
               <p class="line">un gentill home a encontré</p>
               <p class="line">prodons estoit et bien du roi</p>
               <p class="line">Floire paroils ert lez la loi.</p>
               <p class="line">« Paroils » dist il « Dont venez vos ? »</p>
               <p class="line">« De la cité tot coroçous</p>
               <p class="line">merveilles i poez veoir</p>
               <p class="line">li rois velt Blancheflor ardoir</p>
               <p class="line">ersoit le volt enpoisoner</p>
               <p class="line">ardoir la volt et tormenter ».</p>
               <p class="line">Quant Floire la novele entent</p>
               <p class="line">onques mais ne fu si dolent.</p>
               <p class="line">Du palefroi chaï pasmez</p>
               <p class="line">et quant il se fu relevez</p>
               <p class="line">se lors l'oïssiez dementer</p>
               <p class="line">et la pucele regreter.</p>
               <p class="line">« Hai ! Blancheflor, bele amie,</p>
               <p class="line">por m'amistié perdroiz la vie</p>
               <p class="line">grant felonie fait li rois »</p>
               <p class="line">« Parois » dist il « Conseilliez moi »</p>
               <p class="line">cil dist « Filz, ge te di itant</p>
               <p class="line">il n'en prenra or ne argent »</p>
               <p class="line">et Flores li a dit itant</p>
               <p class="line">« Or ne argent ne vos demant</p>
               <p class="line">fors c'unes armes me prestez</p>
               <p class="line">de ce estes bien aesiez »</p>
               <p class="line">« Sire » ce li dist li vassaus</p>
               <p class="line">« Trop est vostre pere cruaus</p>
               <p class="line">ge nel m'oseroie pensser</p>
               <p class="line">il me feroit desheriter »</p>
               <p class="line">Floire li est cháoiz as piez</p>
               <p class="line">ja li eust an .ii. baisiez,</p>
               <p class="line">mais sa paroilz sel releva</p>
               <p class="line">plorer le vit, molt l'en pesa.</p>
               <p class="line">Puis li a dit « Beaus doz amis</p>
               <p class="line">se ge devoie le pais</p>
               <p class="line">vuidier, si seroiz vos armez,</p>
               <p class="line">mais molt est joenes vostre aez ».</p>
               <p class="line">Flores n'avoit que seul .xv. anz,</p>
               <p class="line">mais a merveilles estoit granz</p>
               <p class="line">por escremir ne por lancier</p>
               <p class="line">ne doutoit il nul chevalier.</p>
               <p class="line">L'en li aporta une broigne</p>
               <p class="line">qui fu au roi de Mageloigne</p>
               <p class="line">fort et legier et bien tenant</p>
               <p class="line">un heaume li lacent luisant</p>
               <p class="line">qui fu a l'amiral de Perse</p>
               <p class="line">que li dona le roi d'Averse</p>
               <p class="line">.ii. ymaiges ot el nasal</p>
               <p class="line">une pucele et un vassal.</p>
               <p class="line">Flores le vit, molt l'ot plus chier</p>
               <p class="line">senblant faisoient de baisier.</p>
               <p class="line">Et li aporta une espee</p>
               <p class="line">qui fu a l'amustal enblee</p>
               <p class="line">les letres dient qui i sont</p>
               <p class="line">que il a reliques el pont</p>
               <p class="line">se hom la porte qui ait droit</p>
               <p class="line">ne douter que vaincuz soit.</p>
               <p class="line">Puis li a dit molt doucement</p>
               <p class="line">« Filleus, ne la bailliez noient</p>
               <p class="line">vostre pere vos a molt chier</p>
               <p class="line">quant il vos fera chevalier</p>
               <p class="line">o vos en fera .c. armez</p>
               <p class="line">dont vos seroiz molt hennorez ».</p>
               <p class="line">Et Flores li respont iriez</p>
               <p class="line">« Se l'espee ne me çaigniez</p>
               <p class="line">que puisse a tens au chanp venir</p>
               <p class="line">ge doi bien m'amie garir</p>
               <p class="line">dont serai ge en fin honiz</p>
               <p class="line">çaigniez la moi, vostre merciz,</p>
               <p class="line">quar ne se doit nul escuier</p>
               <p class="line">armer encontre chevalier ».</p>
               <p class="line">Lors li a ceint le branc d'acier</p>
               <p class="line">et fist amener un destrier</p>
               <p class="line">un sor baucent bien acesmé</p>
               <p class="line">enmi le front fu estelé</p>
               <p class="line">sele ot de molt riche façon</p>
               <p class="line">d'ivuire furent li arçon</p>
               <p class="line">les auves sont d'autre maniere</p>
               <p class="line">la coverture fu molt chiere</p>
               <p class="line">d'un riche paile volatine</p>
               <p class="line">jusque la terre li traine</p>
               <p class="line">li frains estoit a or ovrez</p>
               <p class="line">les pierres gietent grant clartez</p>
               <p class="line">quar a conpas furent assises</p>
               <p class="line">et par engig i furent mises.</p>
               <p class="line">Quant il l'ot fermé en la teste</p>
               <p class="line">nus hom ne vit si bele beste.</p>
               <p class="line">Floires a la regne saisie</p>
               <p class="line">qui molt se haste por s'amie</p>
               <p class="line">montez i est par grant vertu,</p>
               <p class="line">et l'en li aporte un escu</p>
               <p class="line">ou il ot point .iii. lionceaus</p>
               <p class="line">d'or et d'argent molt furent beaus</p>
               <p class="line">li borz flamboie conme feu,</p>
               <p class="line">et li lion sont en mileu</p>
               <p class="line">la guiche fu d'un paile frois</p>
               <p class="line">bien taillié d'or sarrazinois</p>
               <p class="line">molt richement apareillie.</p>
               <p class="line">Lors li ont la lance baillie</p>
               <p class="line">par tel vertu l'a cil brandie</p>
               <p class="line">qui l'en fait voler les esclices.</p>
               <p class="line">« Sire » fait il « tel me bailliez</p>
               <p class="line">dont ge soie apareilliez</p>
               <p class="line">et doner puisse grant colee</p>
               <p class="line">se la bataille est assanblee ».</p>
               <p class="line">Un espié li fist aporter</p>
               <p class="line">ou il se pot molt bien fier</p>
               <p class="line">la hante fu d'un frois pomier,</p>
               <p class="line">et li fers d'un tranchant acier.</p>
               <p class="line">Armez est Floire, si s'en part</p>
               <p class="line">li esploiter li est molt tart</p>
               <p class="line">molt chevauche par grant vigor</p>
               <p class="line">sovent regrete Blancheflor.</p>
               <p class="line">Crient que ni viegne a tens james</p>
               <p class="line">« Hai ! » fait il « Cheval que fes</p>
               <p class="line">efforce toi et esvertue</p>
               <p class="line">se m'amie n'est secorue</p>
               <p class="line">que devenra cest pecheor</p>
               <p class="line">jamais n'avra joie nul jor ».</p>
               <p class="line">Molt se haste d'esperoner</p>
               <p class="line">forment le covenoit haster</p>
               <p class="line">se il i velt a tens venir</p>
               <p class="line">quar el est molt pres de morir.</p>
               <p class="line">Madiens est venuz au roi</p>
               <p class="line">« Sire » fait il « entendez moi</p>
               <p class="line">li feus est toz apareilliez »</p>
               <p class="line">et dist li rois « Or esploitiez ».</p>
               <p class="line">Les .ii. dames pranent menois</p>
               <p class="line">puisque conmandé l'ot li rois</p>
               <p class="line">tot droit en sont au feu venuz</p>
               <p class="line">onques tel duel ne fu veuz.</p>
               <p class="line">Conme la roïne faisoit</p>
               <p class="line">desus les dames se pasmoit</p>
               <p class="line">molt ploroient tote la gent</p>
               <p class="line">plus en i pasmerent de .c..</p>
               <p class="line">Quant Blancheflor sa mere voit</p>
               <p class="line">qui devant lui au feu aloit</p>
               <p class="line">estrangement fu deshetiee,</p>
               <p class="line">mais molt parla con ensaigniee</p>
               <p class="line">« Hai ! » fait el « droiz emperere</p>
               <p class="line">grant pechié faites de ma mere</p>
               <p class="line">faites m'avant el feu giter</p>
               <p class="line">ne puis son torment esgarder</p>
               <p class="line">soffrez un poi, danz seneschaus,</p>
               <p class="line">ne soiez mie si cruaus</p>
               <p class="line">laissiez moi faire une oroison</p>
               <p class="line">que Dieus nos face verai pardon ».</p>
               <p class="line">Dist Madiens « Ge l'otroi bien,</p>
               <p class="line">mais ne vos i vaudra ja rien</p>
               <p class="line">que vos seroiz arse et brulee,</p>
               <p class="line">et au vent la poudre ventee ».</p>
               <p class="line">A la terre s'agenoilla</p>
               <p class="line">et contre le ciel esgarda</p>
               <p class="line">« Dieus » dist elle « Glorious rois</p>
               <p class="line">qui donastes totes les lois</p>
               <p class="line">le ciel et la terre feistes</p>
               <p class="line">et tot le monde beneistes</p>
               <p class="line">oiseax et bestes et poissons</p>
               <p class="line">establistes par devisons.</p>
               <p class="line">Sire, quant li angle pechierent</p>
               <p class="line">qui encontre vos s'orguillirent</p>
               <p class="line">descendre les estuet aval</p>
               <p class="line">en un si doulerous hostal</p>
               <p class="line">plus que cuers ne porroit pensser</p>
               <p class="line">ne bouche dire ne parler</p>
               <p class="line">la destrece ne la doulor</p>
               <p class="line">le martire ne la puor.</p>
               <p class="line">Sire, por cel siege emplir</p>
               <p class="line">que Luciabel feis gerpir</p>
               <p class="line">faites home, si vos plot,</p>
               <p class="line">mais d'engig garder ne se sot</p>
               <p class="line">vos li feistes conpaignie</p>
               <p class="line">sa feme et s'espose et s'amie</p>
               <p class="line">d'une des costes del baron</p>
               <p class="line">faistes a vostre faiçon</p>
               <p class="line">conmandastes lui a servir</p>
               <p class="line">et a voz conmanz obeir,</p>
               <p class="line">et en un seint leu furent mis</p>
               <p class="line">qui est apelez Paradis</p>
               <p class="line">un seint vergier lor demonstrastes</p>
               <p class="line">et un arbre lor conmandastes</p>
               <p class="line">que si l'en menjuent noient</p>
               <p class="line">ce seroit a lor dampnement.</p>
               <p class="line">Quant Deable e sot verité</p>
               <p class="line">qui hom fu et faiz et formez</p>
               <p class="line">que les sieges devoit remplir</p>
               <p class="line">et son conmandement tenir</p>
               <p class="line">ainz de riens tant ne li pesa</p>
               <p class="line">a plus tost qu'il pot se hasta.</p>
               <p class="line">A la feme premerement</p>
               <p class="line">vint en figure de serpent</p>
               <p class="line">dist li s'il menjue du fruit</p>
               <p class="line">que de la joie et du deduit</p>
               <p class="line">porroient estre parçonier</p>
               <p class="line">et porroient o vos regner.</p>
               <p class="line">El en menja, si fist folie</p>
               <p class="line">et quant se trova escharnie</p>
               <p class="line">a Adan vint, si l'en dona</p>
               <p class="line">mangier le fist, trop li greva.</p>
               <p class="line">Molt richement erent vestu</p>
               <p class="line">des vestemenz qui erent la sus</p>
               <p class="line">tantost se trouverent tuit nu</p>
               <p class="line">de Paradis furent issu</p>
               <p class="line">et du sieges furent fors mis</p>
               <p class="line">ou vos les aviez assis.</p>
               <p class="line">Sire, por icel premier pere</p>
               <p class="line">et por la premeraine mere</p>
               <p class="line">qui trespasserent booan</p>
               <p class="line">et au Deable furent soen</p>
               <p class="line">esté avons en lor eissil</p>
               <p class="line">et en torment et en peril.</p>
               <p class="line">Deable qui nos ravisoit</p>
               <p class="line">le vif avoit quant il voloit</p>
               <p class="line">por amender icel forfet</p>
               <p class="line">en conmençastes un tel plet</p>
               <p class="line">ne voliez perdre vostre home</p>
               <p class="line">qu'aviez perdu par la pome</p>
               <p class="line">vostre sainte loi nos dona</p>
               <p class="line">et par bautesme conmença</p>
               <p class="line">que tuit cil qui en vos croiroient</p>
               <p class="line">et vostre saint cors recevroient</p>
               <p class="line">en avroient tuit sauvement</p>
               <p class="line">sel recevroient dignement.</p>
               <p class="line">Si con ge di voir beau doz sire</p>
               <p class="line">apareilliez hui mon martire</p>
               <p class="line">haiez hui merci de mon pere</p>
               <p class="line">ge pri por lui et por ma mere ».</p>
               <p class="line">De s'oroison est redreciee</p>
               <p class="line">de sa mein destre s'est seigniee</p>
               <p class="line">derriere soi regarda</p>
               <p class="line">vit sa mere, si se pasma.</p>
               <p class="line">Quant sa mere la vit pasmee,</p>
               <p class="line">lors fu forment desconfortee</p>
               <p class="line">a ceus parla puis dist itant</p>
               <p class="line">« Seignor, merci de mon enfant</p>
               <p class="line">laissiez la avant repairer,</p>
               <p class="line">puis en faites vostre plaisir.</p>
               <p class="line">Ha ! Bele fille, Blancheflor,</p>
               <p class="line">encui morroiz a grant doulor</p>
               <p class="line">beaus sire pere Jhesu bons</p>
               <p class="line">quar nos deffent par tes sainz nons</p>
               <p class="line">tu en sez bien la verité</p>
               <p class="line">c'onques ne li vint en pensse</p>
               <p class="line">a Blancheflor le roi ocire,</p>
               <p class="line">mais il a vers nos trop grant ire</p>
               <p class="line">molt nos heent cil trahitor</p>
               <p class="line">encui morron a grant doulor.</p>
               <p class="line">Sainte Marie douce mere</p>
               <p class="line">quar priez a Dieu nostre pere</p>
               <p class="line">qu'an la chartre muert a doulor</p>
               <p class="line">et lui et toz ses conpaignons</p>
               <p class="line">les mete toz avuec les bons ».</p>
               <p class="line">Atant a sa raison fenie</p>
               <p class="line">et Blancheflor s'est asperie,</p>
               <p class="line">et le tapiz ont aporté</p>
               <p class="line">li serjant furent apresté</p>
               <p class="line">por la pucele el feu lancier</p>
               <p class="line">sor le tapi l'ont fait couschier</p>
               <p class="line">ja l'eussent el feu lancie.</p>
               <p class="line">Quant es rans est la gent fremie</p>
               <p class="line">venir voient le damoisel</p>
               <p class="line">sor le cheval fort et isnel</p>
               <p class="line">lance sor fautre tint l'escu</p>
               <p class="line">toz enbrunchiez sor l'eaume agu</p>
               <p class="line">voie li font laissent l'aler</p>
               <p class="line">por la pucele delivrer</p>
               <p class="line">au seneschal s'est eslaissie</p>
               <p class="line">ferir le quide de l'espie</p>
               <p class="line">cil a la pucele gerpie</p>
               <p class="line">quar paor avoit de sa vie</p>
               <p class="line">cil qui tenoient le tapi</p>
               <p class="line">fuiant s'en vont, si l'ont gerpi.</p>
               <p class="line">Lors fist Floire grant baronie</p>
               <p class="line">par la mein destre prist s'amie</p>
               <p class="line">si l'a molt du feu esloigniee</p>
               <p class="line">quar trop en estoit aproschiee.</p>
               <p class="line">Puis li a dit « Ci vos estez</p>
               <p class="line">segurement vos contenez</p>
               <p class="line">vos ne morroiz huimais sanz moi</p>
               <p class="line">ne mais que bien en poist au roi ».</p>
               <p class="line">« Sire » dist ele « grant merciz »</p>
               <p class="line">li seneschaus fu molt marriz,</p>
               <p class="line">lors apela l'ampereor</p>
               <p class="line">« Avez veü d'un lecheor</p>
               <p class="line">qui vostre cort a desjugiee</p>
               <p class="line">et honie vostre maisniee ?</p>
               <p class="line">les dames cuide garantir</p>
               <p class="line">et toz nos velt por fous tenir</p>
               <p class="line">or deust estre li gloz pris</p>
               <p class="line">et devant eles el feu mis ».</p>
               <p class="line">Floire s'est vers le roi tornez,</p>
               <p class="line">si l'apela conme senez</p>
               <p class="line">« Hai, » fait il « Empereor !</p>
               <p class="line">ne creez ja cest trahitor</p>
               <p class="line">ja sui ge issuz de ma terre</p>
               <p class="line">si aloie aventure querre</p>
               <p class="line">si chevauchoient .v. baron</p>
               <p class="line">qui tuit erent mi conpaignon</p>
               <p class="line">por ceste merveille esgarder</p>
               <p class="line">dont j'oi ton seneschal blasmer</p>
               <p class="line">sor aus as fait ton jugement</p>
               <p class="line">livrer les velz a grant torment.</p>
               <p class="line">Grant pechiez est de la pucele</p>
               <p class="line">s'el i moroit, que trop est bele</p>
               <p class="line">sui ci venuz por li deffendre</p>
               <p class="line">se nus velent la bataille prendre ».</p>
               <p class="line">Tote la gent s'est esjoïe</p>
               <p class="line">quant il ont la parole ooïe</p>
               <p class="line">« Danz seneschaus » ce dit li rois</p>
               <p class="line">« il est escrit en nostre lois</p>
               <p class="line">que ne puet morir par raison</p>
               <p class="line">des qu'el troeve deffenssion</p>
               <p class="line">ou tote quite la leroiz</p>
               <p class="line">ou contre lui vos conbatroiz ».</p>
               <p class="line">Et cil respont celeement</p>
               <p class="line">« Sire, ne li demant noient</p>
               <p class="line">bien porroie querre ma mort</p>
               <p class="line">vos savez bien que ni ai tort ».</p>
               <p class="line">Et dist li rois « porquoi doutez ?</p>
               <p class="line">Hardiement vos conbatez</p>
               <p class="line">cil vallez de joene aage</p>
               <p class="line">molt poi durra son vasselaig</p>
               <p class="line">ja voz .ii. cous ne sofferra</p>
               <p class="line">ne .ii. cous ne vos atendra</p>
               <p class="line">ne set li musarz qu'il se fet</p>
               <p class="line">onques mais ne fu en tel plait ».</p>
               <p class="line">« Sire » ce dit li seneschaus</p>
               <p class="line">« por vos ai esté trop crueaus</p>
               <p class="line">et por vostre loi essaucier</p>
               <p class="line">conment la leroi abaissier</p>
               <p class="line">totes voies me conbatrai,</p>
               <p class="line">mais a grant paine le ferai ».</p>
               <p class="line">Ses garnemenz fait aporter</p>
               <p class="line">en la place se fait armer</p>
               <p class="line">desor un bliaut de samit</p>
               <p class="line">vesti un bon hauberc treslit</p>
               <p class="line">fort et legier et bien tenant</p>
               <p class="line">un heaume li lacent luisant.</p>
               <p class="line">Madien ot çainte une espee</p>
               <p class="line">il n'ot si bone en la contree</p>
               <p class="line">fors c'une que Floires en a</p>
               <p class="line">que ses paroilz li presenta.</p>
               <p class="line">L'en li amoine un vairon</p>
               <p class="line">toz fu coverz d'un siglaton</p>
               <p class="line">li seneschaus i est puié,</p>
               <p class="line">lors li ont un escu baillié</p>
               <p class="line">qui fu coverz d'or et d'argent</p>
               <p class="line">a floretes avenanment.</p>
               <p class="line">Hante ot molt riche en son espié</p>
               <p class="line">un penon vert i ot lié.</p>
               <p class="line">La roïne venir le voit</p>
               <p class="line">bien sot que bons vassaus estoit</p>
               <p class="line">du vallet crient que s'esmaiast</p>
               <p class="line">et la bataille redoutast.</p>
               <p class="line">Trait soi pres de l'escu vermeil</p>
               <p class="line">au damoisel dist en conseil</p>
               <p class="line">« Conbatez vos segurement</p>
               <p class="line">que eles n'ont forfet noient</p>
               <p class="line">se la bataille est bien fornie ».</p>
               <p class="line">Floire regarde un poi sa mere</p>
               <p class="line">forment douta lui et son pere</p>
               <p class="line">ne velt que il soit conneuz</p>
               <p class="line">tant que li chans soit toz vaincuz.</p>
               <p class="line">Madiens est es rens entré</p>
               <p class="line">si a le vallet apelé</p>
               <p class="line">« Or me dites, Sire vassaus »</p>
               <p class="line">ce li a dit li seneschaus</p>
               <p class="line">« Volez vos celui delivrer</p>
               <p class="line">qui le roi volent enpoisoner ?</p>
               <p class="line">Se vos veissiez le present</p>
               <p class="line">que li rois fist et l'autre gent</p>
               <p class="line">ja ne vos penssissoiz de rien</p>
               <p class="line">une chose sachoiz vos bien</p>
               <p class="line">se vos en estes au peor</p>
               <p class="line">ce sera vostre deshennor.</p>
               <p class="line">Joenes estes, ne savez rien</p>
               <p class="line">quar me creez, si feroiz bien ».</p>
               <p class="line">Cil li dist « Sire, et ge de quoi</p>
               <p class="line">se vos voliez et le roi</p>
               <p class="line">connoistre vostre felonie</p>
               <p class="line">et la pucele fust garie</p>
               <p class="line">Ge la leroie ainsi ester,</p>
               <p class="line">et se cel plait ne puis trover</p>
               <p class="line">la bataille ne remaroit</p>
               <p class="line">por trestot lor qui jamais soit ».</p>
               <p class="line">Et Madiens a respondu</p>
               <p class="line">« Cist plez n'en ert ja conneu</p>
               <p class="line">or ni a plus gardez vos bien</p>
               <p class="line">ne vos affi huimais de rien ».</p>
               <p class="line">Li rois fist les rens eslargir</p>
               <p class="line">et les .ii. vassaus departir</p>
               <p class="line">a s'armes sist Floires si bien</p>
               <p class="line">que amender ni puet de rien.</p>
               <p class="line">Chascun disoit « De son aé</p>
               <p class="line">ne vit onques si bel armé ».</p>
               <p class="line">Quant il orent les escuz pris</p>
               <p class="line">et les espiez el fautre mis</p>
               <p class="line">bien s'aloignierent un arpent</p>
               <p class="line">il broschent irieement.</p>
               <p class="line">Floire feri le cop premier</p>
               <p class="line">qui voloit s'amie vengier</p>
               <p class="line">l'escu et l'auberc li faussa</p>
               <p class="line">de son espie qui l'aporta</p>
               <p class="line">el cors li mist par tel air</p>
               <p class="line">qui ne pot la broigne garir.</p>
               <p class="line">Bien l'en poist sel giete el sablon</p>
               <p class="line">par les rens dient li baron</p>
               <p class="line">« Cist vallez est de grant vertu</p>
               <p class="line">ja ert li seneschaus vaincu</p>
               <p class="line">ceste bataille ert tost fenie ».</p>
               <p class="line">Li rois qui sot la seignorie</p>
               <p class="line">fu molt dolenz du seneschal</p>
               <p class="line">quant le vit jus de son cheval</p>
               <p class="line">molt volentiers le remontast</p>
               <p class="line">se por honte ne le laissast.</p>
               <p class="line">Li seneschaus s'est relevez</p>
               <p class="line">feru se sent molt s'est hastez</p>
               <p class="line">quant de soi vit le pré vermeil</p>
               <p class="line">s'il ot poor ne men merveil</p>
               <p class="line">devant lui vit Floire venir</p>
               <p class="line">tot apresté de lui ferir.</p>
               <p class="line">Lors se conmence a porpensser</p>
               <p class="line">conment le porra vergonder</p>
               <p class="line">molt l'aresone belement</p>
               <p class="line">« Vallet » fait il « mien escient</p>
               <p class="line">petit avez besoig veü</p>
               <p class="line">ge m'en sui bien aperceü</p>
               <p class="line">a moi volez joster a pié</p>
               <p class="line">vostre pris en ert abaissié,</p>
               <p class="line">mais laissiez moi quoi mon cheval,</p>
               <p class="line">et quant nos serons parigal</p>
               <p class="line">se poez avoir le meillor</p>
               <p class="line">tornera vos a grant henor ».</p>
               <p class="line">Et Floire li dist belement</p>
               <p class="line">« Ge n'ai de vilonner talent</p>
               <p class="line">ge nel vos vié nel je deffent</p>
               <p class="line">alez, montez segurement ».</p>
               <p class="line">Maidien monte tot haitié</p>
               <p class="line">qui le vallet a anganné</p>
               <p class="line">li rois et tote l'autre gent</p>
               <p class="line">s'en merveillerent durement</p>
               <p class="line">a toz les plusors en pesa</p>
               <p class="line">quant il cel plait li ostroia.</p>
               <p class="line">Aloigne soi le filz le roi</p>
               <p class="line">ses armes trait environ soi</p>
               <p class="line">li seneschaus l'a molt douté</p>
               <p class="line">quar a merveilles l'a grevé</p>
               <p class="line">a esmé soi et tint l'espié</p>
               <p class="line">vers le vallet s'est eslaissié</p>
               <p class="line">soz la boucle l'escu li fent</p>
               <p class="line">molt l'a feru irieement</p>
               <p class="line">l'auberc ronpi et desmailla</p>
               <p class="line">sachois c'onques ne l'espargna</p>
               <p class="line">si pres li a l'espie passé</p>
               <p class="line">c'un poi li rase du costé</p>
               <p class="line">enpoint le bien de grant vertu</p>
               <p class="line">contre terre l'a abatu.</p>
               <p class="line">Par les rens dient li vassal</p>
               <p class="line">« Bien est vengiez le seneschal</p>
               <p class="line">embedui sont de grant valor</p>
               <p class="line">or en verra l'on le meillor ».</p>
               <p class="line">Li damoiseaus s'est relevez</p>
               <p class="line">feru se sent, molt s'est iriez</p>
               <p class="line">li seneschaus vers lui s'en vient</p>
               <p class="line">et a .ii. mains s'espee tient</p>
               <p class="line">ferir le cuide maintenant,</p>
               <p class="line">mais Floire fu proz et vaillant</p>
               <p class="line">a lui et au cheval guenchist</p>
               <p class="line">et molt cortoisement li dit</p>
               <p class="line">« Se Dieus m'aïst, sire vassaus,</p>
               <p class="line">or avez vos fait que cruaus</p>
               <p class="line">oreinz me deistes ici</p>
               <p class="line">qui cil seroit en fin honiz</p>
               <p class="line">qui son conpaignon toucheroit</p>
               <p class="line">tant dis conme a pié seroit</p>
               <p class="line">ou mon cheval me renderoiz</p>
               <p class="line">ou avueques moi descendroiz ».</p>
               <p class="line">[E] Madiens respont itant</p>
               <p class="line">« Vos le feistes con enfant,</p>
               <p class="line">et ge vos en tieg por bricon</p>
               <p class="line">or en avrez mal gerredon</p>
               <p class="line">por mauvais home me tenrez</p>
               <p class="line">se vos jamais i remontez ».</p>
               <p class="line">A lui s'eslaisse, et cil l'atent</p>
               <p class="line">l'espee traite se deffent</p>
               <p class="line">hardiement le requeroit</p>
               <p class="line">le seneschal qui l'asalloit.</p>
               <p class="line">Quant Floire voit le seneschal</p>
               <p class="line">qui le requiert conme vassal</p>
               <p class="line">es rens vit plorer Blancheflor</p>
               <p class="line">qui de la mort fu en error</p>
               <p class="line">de la pucele ot grant pitié</p>
               <p class="line">son ennemi a aprismé</p>
               <p class="line">grant cop li done sor l'escu</p>
               <p class="line">a la terre l'a abatu</p>
               <p class="line">la hante coupe des espee</p>
               <p class="line">de quoi la voit si jostisié.</p>
               <p class="line">Madien voit fret son escu</p>
               <p class="line">et son espie qu'il ot perdu</p>
               <p class="line">grant paor ot, molt s'esmaia</p>
               <p class="line">quant de l'espee li menbra</p>
               <p class="line">isnelement i met la mein</p>
               <p class="line">Floire qui ne fu pas vilain</p>
               <p class="line">ainz qu'il soit sor lui ausez</p>
               <p class="line">li damoiseaus s'est si hastez</p>
               <p class="line">si est sailliz sor le destrier</p>
               <p class="line">onques por lui nel volt laissier.</p>
               <p class="line">L'espee traite l'escu pris</p>
               <p class="line">li est venuz devant le vis</p>
               <p class="line">grant cop li done en l'eaume agu</p>
               <p class="line">jusqua la coife l'a fendu</p>
               <p class="line">.c. desmailles du chapelier</p>
               <p class="line">li fist sentir devant l'acier</p>
               <p class="line">li vassaus se sent atornez</p>
               <p class="line">desor son arçon est clinez</p>
               <p class="line">li bons chevaus outre s'en vait</p>
               <p class="line">que cil descendre ne li lait.</p>
               <p class="line">Floire le voit, molt se hastoit</p>
               <p class="line">et molt hautement li crioit</p>
               <p class="line">« Vassaus estes vos endormi</p>
               <p class="line">vilainement m'avez gerpi</p>
               <p class="line">se vos ainsi vos en alez</p>
               <p class="line">et congié ne me requerez</p>
               <p class="line">tornez arriers et connoissiez</p>
               <p class="line">con li presenz fu envoiez</p>
               <p class="line">dont la pucele fu trahie</p>
               <p class="line">venez ça et nel laissiez mie ».</p>
               <p class="line">Li seneschaus s'oï blasmer,</p>
               <p class="line">sachoiz que molt l'en dut peser,</p>
               <p class="line">lors se dreça tot vergoignoit</p>
               <p class="line">por la pucele qu'el veoit</p>
               <p class="line">il tint l'espee tote nue,</p>
               <p class="line">vait le ferir, molt s'esvertue</p>
               <p class="line">amont el heaume qui flanboie</p>
               <p class="line">jusqua la coive li envoie.</p>
               <p class="line">Floire se vait vengier menois</p>
               <p class="line">qui d'escremir estoit cortois</p>
               <p class="line">o l'espee tel li dona</p>
               <p class="line">qua poi le braz ne li cospa.</p>
               <p class="line">Dist Madien « Feru m'avez</p>
               <p class="line">or sui honiz se m'eschapez ».</p>
               <p class="line">Lors s'en corut vers lui se trait</p>
               <p class="line">s'espee tint ferir le vet</p>
               <p class="line">sor le cor feri le cheval</p>
               <p class="line">tot le porfent jusqu'el poitral</p>
               <p class="line">desoz lui l'a ageloignié,</p>
               <p class="line">et Floire est remes a pié</p>
               <p class="line">tuit escrient grant et menu</p>
               <p class="line">ja ert li damoiseaus vaincu.</p>
               <p class="line">Blancheflor plore durement</p>
               <p class="line">et la roïne et l'autre gent</p>
               <p class="line">au roi n'estoit noient de bel</p>
               <p class="line">que meschaoit au damoisel</p>
               <p class="line">a poi que il nes dessevroit</p>
               <p class="line">que ses coraiges li traoit</p>
               <p class="line">s'il en seust la verité</p>
               <p class="line">petit eust el chanp esté.</p>
               <p class="line">Madiens li dist toz iriez</p>
               <p class="line">« Se vos du champ ne vos fuiez</p>
               <p class="line">petit i poez mais durer</p>
               <p class="line">or vueil de pres a vos parler ».</p>
               <p class="line">« Sire » disoit li damoiseaus</p>
               <p class="line">« Vostre cheval est trop isneaus</p>
               <p class="line">ge ne m'en puis foïr a pié</p>
               <p class="line">quar de mes armes sui chargié</p>
               <p class="line">ge ni vig mi por foïr,</p>
               <p class="line">mais por la pucele garir</p>
               <p class="line">que vos eussiez forjugiee,</p>
               <p class="line">mais molt ert ençois bargeniee</p>
               <p class="line">ja nul jor que ge aie a vivre</p>
               <p class="line">ne ferai tel recreantise</p>
               <p class="line">que ge du champ me parte ainsi</p>
               <p class="line">tant que ce soit du tout feni ».</p>
               <p class="line">Le seneschal fu esmaié</p>
               <p class="line">qui n'ot noient de son espié</p>
               <p class="line">le damoisel voit en la place</p>
               <p class="line">qui tient le sienne fet qu'il face</p>
               <p class="line">a li s'eslaisse irieement</p>
               <p class="line">ja en i avra un dolent.</p>
               <p class="line">Floire le vit si aproschié</p>
               <p class="line">il li a lancié son espié</p>
               <p class="line">par tel poesté le consut</p>
               <p class="line">haubers ne riens ne li valut</p>
               <p class="line">parmi ambe .ii. l'escostez</p>
               <p class="line">li est li fers tranchanz passez</p>
               <p class="line">bien l'enpoint sel giete a la terre</p>
               <p class="line">irieement le vait requerre.</p>
               <p class="line">Li seneschaus se volt lever,</p>
               <p class="line">mais ne se pot ravigorer</p>
               <p class="line">enferrez fu d'un grant espié,</p>
               <p class="line">et Floire l'a si aproschié</p>
               <p class="line">que soz l'espee le tenoit</p>
               <p class="line">bien sot que a la mort estoit.</p>
               <p class="line">Or est li rois trop irascuz</p>
               <p class="line">quant son vassal voit abatu</p>
               <p class="line">bien set que il en a le pire,</p>
               <p class="line">mais ne velt pas que il i muire</p>
               <p class="line">por la bataille departir</p>
               <p class="line">fait ses barons a lui venir.</p>
               <p class="line">Quant Floire a oï parler</p>
               <p class="line">de la bataille desseurer</p>
               <p class="line">de duel morra si estort</p>
               <p class="line">quar molt l'a aprochié de mort</p>
               <p class="line">ferir le vait molt se hasta</p>
               <p class="line">l'eaume et la coife li trancha</p>
               <p class="line">jusques denz l'a tot porfendu</p>
               <p class="line">contre terre l'a abatu,</p>
               <p class="line">puis essuie le branc d'acier</p>
               <p class="line">quar a merveille la voit chier.</p>
               <p class="line">Lors est sailliz el bon cheval</p>
               <p class="line">dont il ot mort le seneschal</p>
               <p class="line">en riant dist a la roïne</p>
               <p class="line">par dedesoz l'eaume l'encline</p>
               <p class="line">« Ceste pucele vos coumant</p>
               <p class="line">et en apres mon covenant ».</p>
               <p class="line">« Sire » ce li dit Blancheflor</p>
               <p class="line">« cist plez vos torne a grant henor</p>
               <p class="line">por nos avez le chanp finé</p>
               <p class="line">Floire vos en savra bon gré ».</p>
               <p class="line">« Damoiseaux » ce a dit le roi</p>
               <p class="line">« Quar remanez avueques moi</p>
               <p class="line">quant Floire sera chevalier</p>
               <p class="line">de vos fera son conseillier ».</p>
               <p class="line">Et Floire li a respondu</p>
               <p class="line">« Ge ne sui pas por ce venu</p>
               <p class="line">l'en ne doit pas amer seignor</p>
               <p class="line">qui croit conseil de trahitor</p>
               <p class="line">trahison est mauvaise afaire</p>
               <p class="line">et plus mauvese est a retraire</p>
               <p class="line">quar en la queue ou au chief</p>
               <p class="line">en vient l'en tost a mal eschief</p>
               <p class="line">or m'en irai en mon pais</p>
               <p class="line">ge ai bien fait ce que ge vis</p>
               <p class="line">ci pres m'atendent li baron</p>
               <p class="line">qui estoient mi conpaignon ».</p>
               <p class="line">Li rois a ses druz apelez</p>
               <p class="line">et quiert conseil a ses privez</p>
               <p class="line">le damoisel prenre voloit</p>
               <p class="line">tant qu'il seust qui il estoit</p>
               <p class="line">qui si fiert de lance et d'espee,</p>
               <p class="line">mais ni fist mie grant estee.</p>
               <p class="line">Partiz s'en est conme saichant</p>
               <p class="line">il n'el tenront ja por enfant</p>
               <p class="line">qu'il s'en est bien du chanp torné</p>
               <p class="line">que ainz en sot la verité</p>
               <p class="line">de s'amie grant joie fait,</p>
               <p class="line">mais molt est fous quant il li lait</p>
               <p class="line">cel jor en fu trop engignié</p>
               <p class="line">quar puis en fu il travaillié</p>
               <p class="line">plus l'en estut soffrir grant paine</p>
               <p class="line">que ainz Paris n'ot por Helaine.</p>
               <p class="line">Li rois ne l'amera noient</p>
               <p class="line">quar du seneschal fu dolent.</p>
               <p class="line">Floire chevauche a grant vertu</p>
               <p class="line">a Montelien est venu</p>
               <p class="line">la le desarment lieement</p>
               <p class="line">ses paroilz par la mein le prent</p>
               <p class="line">bien vit a l'eaume et a l'escu</p>
               <p class="line">qu'il s'est a certes conbatu</p>
               <p class="line">itant li dist con enseignié</p>
               <p class="line">« Mon bon cheval m'avez changié</p>
               <p class="line">ne me celez con l'avez fait »</p>
               <p class="line">« Sire » fist Floire « bien m'estait</p>
               <p class="line">que j'ai m'amie delivree</p>
               <p class="line">qui fust hui arse et bruslee ».</p>
               <p class="line">Cel jor le fist o lui ester</p>
               <p class="line">ainz ne le laissa remuer</p>
               <p class="line">sa plaie li a mecinez</p>
               <p class="line">cuar il estoit un poi navrez.</p>
               <p class="line">Du damoisel lairons ici</p>
               <p class="line">quar il est bien du chanp parti</p>
               <p class="line">si diron de l'ampereor</p>
               <p class="line">qui est remes en grant doulor</p>
               <p class="line">tuit li baron l'ont apelé</p>
               <p class="line">qui el champ avoient esté</p>
               <p class="line">« Hai, » fait il « Droiz amperere !</p>
               <p class="line">Molt estoit prodom vostre pere</p>
               <p class="line">et molt se tenoit hautement</p>
               <p class="line">et molt amoit tote sa gent</p>
               <p class="line">qui de felonie est repris</p>
               <p class="line">au jugement de cest pais</p>
               <p class="line">faire en estuet la venjance</p>
               <p class="line">il n'i avoit autre atendance</p>
               <p class="line">avez du seneschal veü</p>
               <p class="line">con il li est mesavenu</p>
               <p class="line">se la jostise en remanoit</p>
               <p class="line">espoir uns autres si prenroit ».</p>
               <p class="line">Li rois l'oï, molt l'en pesa</p>
               <p class="line">a grant paine lor otroia</p>
               <p class="line">le seneschal ont desarmé,</p>
               <p class="line">si ont le cors ens fu gité</p>
               <p class="line">il a le mal por Blancheflor</p>
               <p class="line">tieus chief tiegnent li trahitor</p>
               <p class="line">aler s'en voloit la roïne</p>
               <p class="line">et la duschoise et la meschine</p>
               <p class="line">ne vuelent mais iluec ester</p>
               <p class="line">en ses chanbres s'en velt entrer.</p>
               <p class="line">Li rois a Blancheflor saisie</p>
               <p class="line">« Certes » fait il « n'en menrroiz mie</p>
               <p class="line">ele remanra ovuec moi</p>
               <p class="line">or l'aim ge molt par bone foi</p>
               <p class="line">or avra mon cuer et m'amor,</p>
               <p class="line">et si li dorrai grant hennor</p>
               <p class="line">et por mon fill l'avrai molt chiere</p>
               <p class="line">quar il l'aime de grant meniere ».</p>
               <p class="line">La roïne s'en vait molt liee</p>
               <p class="line">quant du seneschal fu vengiee</p>
               <p class="line">le cors en ont veü ardoir</p>
               <p class="line">ainz que s'en vosist removoir.</p>
               <p class="line">La duschoise est molt esmaiee</p>
               <p class="line">por Blancheflor que l'ot laissiee</p>
               <p class="line">le roi doute grant poor a</p>
               <p class="line">que ja amer ne la porra</p>
               <p class="line">en une chanbre sont entrees</p>
               <p class="line">de plor et de duel sont matees</p>
               <p class="line">sor un tapiz sont endormies</p>
               <p class="line">prochainement seront marries.</p>
               <p class="line">En sa cité s'en vint li rois</p>
               <p class="line">Blancheflor ameine ovuec soi</p>
               <p class="line">or oïez par quel destinee</p>
               <p class="line">la pucele fu dessevree</p>
               <p class="line">de son ami et de sa mere</p>
               <p class="line">en la chartre est li dus son pere</p>
               <p class="line">qui auques des noveles sot</p>
               <p class="line">si l'en sovint au mielz qu'il pot.</p>
               <p class="line">Au roi est venuz uns messaiges</p>
               <p class="line">qui li a dit en son langaige</p>
               <p class="line">une nef est ci arrivee</p>
               <p class="line">que marcheanz ont amenee</p>
               <p class="line">qui sont venuz d'autre contree</p>
               <p class="line">iluec vont achater et vendre</p>
               <p class="line">cil qui savoir vuelent aprendre</p>
               <p class="line">qui vult viure de tel mestier</p>
               <p class="line">et avoir velt a gaaignier.</p>
               <p class="line">L'emperere se porpensa</p>
               <p class="line">que la pucele lor vendra</p>
               <p class="line">ainsi en velt estre delivres</p>
               <p class="line">ja riens n'en savra homs qui vive</p>
               <p class="line">par la main destre l'a saisie</p>
               <p class="line">a tot s'en vait a la navie</p>
               <p class="line">li marcheant voient le roi</p>
               <p class="line">qui la pucele moine o soi</p>
               <p class="line">a merveille l'ont covoitiee</p>
               <p class="line">que l'ert molt bien apareillié</p>
               <p class="line">quant de pres virent sa beauté</p>
               <p class="line">si li ont molt tost demandé.</p>
               <p class="line">« Sire » font il « Venez avant</p>
               <p class="line">qua pucele est molt avenant</p>
               <p class="line">se por vendre li amenez</p>
               <p class="line">avoir vos en dorrons assez »</p>
               <p class="line">et lor a dit apertetement</p>
               <p class="line">« Ge la vos vendrai voirement ».</p>
               <p class="line">Cil covoitent le gaaignier</p>
               <p class="line">n'i ot noient del baigenier</p>
               <p class="line">.m. onces d'or de maintenant</p>
               <p class="line">li donerent li marcheant</p>
               <p class="line">et une coupe bien ouvree</p>
               <p class="line">onques sa per ne fu trouvee</p>
               <p class="line">onques nus hom ne vit sa per</p>
               <p class="line">il n'ot en terre ne en mer</p>
               <p class="line">oisel ne poisson qui ni soit</p>
               <p class="line">par devison toz fait adroit</p>
               <p class="line">desor le bort qui si resplent</p>
               <p class="line">fu devisé molt soltiment</p>
               <p class="line">si con Helaine fu ravie,</p>
               <p class="line">et que Paris prist par folie</p>
               <p class="line">el cercle d'or ot .ii. pomeaus</p>
               <p class="line">portraiz i sont .ii. damoiseaus</p>
               <p class="line">qui devisoient par nature</p>
               <p class="line">tote maniere d'escriture.</p>
               <p class="line">Li rois ot la coupe molt chiere</p>
               <p class="line">et molt l'ama de grant meniere</p>
               <p class="line">et Blancheflor lor a livree</p>
               <p class="line">si l'ont dedenz lor nef menee.</p>
               <p class="line">Quant Blancheflor se vit vendue</p>
               <p class="line">pasmee chiet la coulor mue</p>
               <p class="line">et quant el se fu redreciee</p>
               <p class="line">demanta soi molt fu iriee</p>
               <p class="line">« Hai, » fait ele « Mauvais roi !</p>
               <p class="line">grant felonie as fait de moi</p>
               <p class="line">qui por avoir m'avez donee</p>
               <p class="line">mar me veistes onques nee</p>
               <p class="line">ja ne verroiz .iii. jors passer</p>
               <p class="line">se vos me pooiez trouver</p>
               <p class="line">vos ne me vendriez noient</p>
               <p class="line">por moi .xiiii. pois d'argent.</p>
               <p class="line">Floire ne s'en gabera mie</p>
               <p class="line">por quoi li tolez vos s'amie ».</p>
               <p class="line">« Hai, » fait ele « Marcheant !</p>
               <p class="line">quant vos par estes non sachant</p>
               <p class="line">que vos donez por moi looier</p>
               <p class="line">certes vos le conparroiz chier.</p>
               <p class="line">Se Floires puet a tens venir</p>
               <p class="line">vos venroiz tart au repentir ».</p>
               <p class="line">Quant li rois la parole entent</p>
               <p class="line">il lor a dit isnelement</p>
               <p class="line">« Alez vos en gel vos conmant</p>
               <p class="line">quar ge ne vos sui plus garant</p>
               <p class="line">teus porra ci endroit venir</p>
               <p class="line">ne vos porroie garantir ».</p>
               <p class="line">Cil entendirent la novele</p>
               <p class="line">qui sont saisi de la pucele</p>
               <p class="line">lor engre sachent du gravier</p>
               <p class="line">et font la voile amont deecier</p>
               <p class="line">vont s'en a joie et a baudor.</p>
               <p class="line">Du port se part l'ampereor</p>
               <p class="line">si s'en revient en sa cité.</p>
               <p class="line">La roïne l'a apelé</p>
               <p class="line">et quant la pucele ne voit</p>
               <p class="line">si demanda ou el estoit,</p>
               <p class="line">et il li dit « Ge l'ai vendue »</p>
               <p class="line">ele respont con irascue</p>
               <p class="line">« Si m'aïst Dieus, mal l'avez fait</p>
               <p class="line">engenrrez vos est itel plait</p>
               <p class="line">dont nos seron tuit corrociez,</p>
               <p class="line">et Floire en sera iriez</p>
               <p class="line">quant s'amie ne trouvera</p>
               <p class="line">sachiez qu'il se corrocera</p>
               <p class="line">quant il ni a nul recourier.</p>
               <p class="line">Or faites donc apareillier</p>
               <p class="line">un gent tonbel en la cité</p>
               <p class="line">gardez qu'il soit toz atoz atornez</p>
               <p class="line">quant li damoiseaus ert venu,</p>
               <p class="line">et nos avron son duel veü</p>
               <p class="line">se nos nel poons conforter</p>
               <p class="line">au tonbel le feron mener</p>
               <p class="line">si diron " Morte est Blancheflor</p>
               <p class="line">messe avon faite por s'amor "</p>
               <p class="line">por le tonbel que il verra</p>
               <p class="line">ilueques se confortera ».</p>
               <p class="line">Et dit li rois « Ge l'otroi bien ».</p>
               <p class="line">Du demorer n'i ot il rien</p>
               <p class="line">denant la tor fist a ciment</p>
               <p class="line">en un arvolt qui molt ert gent</p>
               <p class="line">font un tonbel apareillier</p>
               <p class="line">de marbre le fist entaillier</p>
               <p class="line">oiseaus et bestes et pointures</p>
               <p class="line">et de soltis tresgiteures</p>
               <p class="line">l'ont entaillie par dedefors,</p>
               <p class="line">mais dedenz n'i ot point decors</p>
               <p class="line">.ii. ymages par nigromance</p>
               <p class="line">i ot faites par tel senblance</p>
               <p class="line">de Floires et de Blancheflor</p>
               <p class="line">il reconterent lor amors</p>
               <p class="line">au chié desor ert le vassal</p>
               <p class="line">et la pucele contre val</p>
               <p class="line">une chaene i ot tendue</p>
               <p class="line">ainz plus bele ne fu veüe</p>
               <p class="line">desor ot un molt bel enfant</p>
               <p class="line">molt fu bien faiz n'ert pas trop grant</p>
               <p class="line">apareilliez fu conme saige</p>
               <p class="line">senblant faisoit que molt fust</p>
               <p class="line">.ii. venz avoit apareilliez</p>
               <p class="line">a tueaus d'or bien entailliez</p>
               <p class="line">qui le mesaige conduisoient</p>
               <p class="line">tot ensement con il voloient</p>
               <p class="line">quant li venz de destre ventoit</p>
               <p class="line">a la pucele s'en aloit</p>
               <p class="line">senblant faisoit que il parloit</p>
               <p class="line">et ensanble li conseilloit</p>
               <p class="line">quant li vallez est abaissiez</p>
               <p class="line">l'autre vent est apareilliez</p>
               <p class="line">que conduisoit au damoisel</p>
               <p class="line">ice desoz estoit molt bel.</p>
               <p class="line">La duschoise ert dolente assez</p>
               <p class="line">quant le tonbel vit atornez</p>
               <p class="line">n'en ose plorer ne duel faire</p>
               <p class="line">quar li rois ert trop deputaire.</p>
               <p class="line">Icel jor fu faiz li tonbeaus</p>
               <p class="line">lendemain vint li damoiseaus</p>
               <p class="line">Floire repaire de l'escole</p>
               <p class="line">encui orra dure parole.</p>
               <p class="line">Encontre lui vienent la gent</p>
               <p class="line">au perron la ou il descent,</p>
               <p class="line">mais de tot ce ne li chaloit</p>
               <p class="line">quar molt s'amie desirroit</p>
               <p class="line">monstrer li quide le costé</p>
               <p class="line">qui ot esté el champ navré.</p>
               <p class="line">Son pere et sa mere salue,</p>
               <p class="line">puis lor demande de sa drue</p>
               <p class="line">« Mere » fait il « Ou est m'amie ? »</p>
               <p class="line">« Certes, beaus filz, el ni est mie</p>
               <p class="line">ele s'est alé deporter</p>
               <p class="line">ge ne le vos quier ja celer ».</p>
               <p class="line">La duschoise la regarda</p>
               <p class="line">et de sa fille li menbra</p>
               <p class="line">onques ne li pot mot soner</p>
               <p class="line">ançois conmença a plorer.</p>
               <p class="line">Lors s'est Floire aperceü</p>
               <p class="line">que il l'avoient deceu</p>
               <p class="line">« Mere » fait il « En bone foi</p>
               <p class="line">la vos baillai rendez la moi</p>
               <p class="line">ou ci devant vos m'ocirrai ».</p>
               <p class="line">« Lasse » dist ele « Que ferai</p>
               <p class="line">quant ge ne puis vie doner</p>
               <p class="line">a çaus qui vuelent trespasser ?</p>
               <p class="line">Qu'ele est morte por vostre amor</p>
               <p class="line">Madamoisele Blancheflor ».</p>
               <p class="line">Quant il oï que morte estoit</p>
               <p class="line">de son estal ou il estoit</p>
               <p class="line">chaï a la terre pasmez</p>
               <p class="line">et quant il se fu relevez</p>
               <p class="line">ses poinz detort ses cheveus tire</p>
               <p class="line">molt doucement plore et soupire.</p>
               <p class="line">Molt fist grant duel le damoisel,</p>
               <p class="line">lors le menerent au tonbel</p>
               <p class="line">desor le marbre se pasmoit</p>
               <p class="line">et molt doucement le baisoit</p>
               <p class="line">et quant les .ii. ymages voit</p>
               <p class="line">par un petit ne s'ocioit</p>
               <p class="line">voit sa figure et sa vie</p>
               <p class="line">par un petit ne pert la vie</p>
               <p class="line">molt regrete la damoisele</p>
               <p class="line">mar i fustes gentius pucele</p>
               <p class="line">« Hai, amie Blancheflor !</p>
               <p class="line">Ja fusmes nos né en un jor</p>
               <p class="line">et en un jor devons morir</p>
               <p class="line">se Dieus le volsist consantir ».</p>
               <p class="line">Le tonbel voloit despecier</p>
               <p class="line">por le cors s'amie baisier</p>
               <p class="line">li rois l'en part a molt grant paine</p>
               <p class="line">ovuec soi el pales l'en maine</p>
               <p class="line">iluec l'a tenu et gardé</p>
               <p class="line">en meniere d'ome desvé.</p>
               <p class="line">Quant Floire voit ne la durra</p>
               <p class="line">et ocirre ne se porra</p>
               <p class="line">si fait senblant du duel laissier</p>
               <p class="line">quar il les voloit engingnier</p>
               <p class="line">porpense soi qu'il s'ocirra</p>
               <p class="line">ou en la mer se noiera</p>
               <p class="line">quant d'une chose si sovient</p>
               <p class="line">qui de .ii. periz le retient</p>
               <p class="line">l'ampereres ot .ii. lions,</p>
               <p class="line">et orribles sont et felons</p>
               <p class="line">li leonier quant il savoient</p>
               <p class="line">en une fosse norrissoient</p>
               <p class="line">que il se voloit coronner</p>
               <p class="line">por ses granz festes hennorer</p>
               <p class="line">ors et lieparz i amenoient</p>
               <p class="line">tote la gent si deportoient.</p>
               <p class="line">Li damoiseaus s'est porpenssez</p>
               <p class="line">qu'il l'avroient tost devoré</p>
               <p class="line">tot droit a la fosse est venuz</p>
               <p class="line">iluec se despoilla toz nuz</p>
               <p class="line">les fieres bestes regarda</p>
               <p class="line">oiez con il se regreta</p>
               <p class="line">« Hai, » fait il « Sens et beautez !</p>
               <p class="line">petit avez en moi duré</p>
               <p class="line">mar fu onques mon vasselaige</p>
               <p class="line">se ge venisse en grant aage.</p>
               <p class="line">Ha, bele amie, Blancheflor !</p>
               <p class="line">por moi vos a morte mon pere</p>
               <p class="line">fu onques mais si crueus mere</p>
               <p class="line">qui pot soffrir tel felonie</p>
               <p class="line">dolenz les ferai en lor vie</p>
               <p class="line">seignor lion, recevez moi</p>
               <p class="line">et delivrez le fill le roi</p>
               <p class="line">de mon cors vos faz livroison</p>
               <p class="line">molt fist mes peres que felon</p>
               <p class="line">quant celui a de moi partie</p>
               <p class="line">par qui perdrai encui la vie ».</p>
               <p class="line">Quant ne se set plus dementer</p>
               <p class="line">en la fosse se lait aler</p>
               <p class="line">o les lions en grief torment</p>
               <p class="line">ja en sera li rois dolent.</p>
               <p class="line">Or est Floire o les lions</p>
               <p class="line">Ha, Dieus ! Con crueus conpaignons</p>
               <p class="line">cel jor avoient geuné</p>
               <p class="line">si erent trestuit afenmé</p>
               <p class="line">de mengier orent grant talent</p>
               <p class="line">quant il virent le bel enfant</p>
               <p class="line">qui en la fosse gist toz nuz</p>
               <p class="line">et devant lors piez estenduz</p>
               <p class="line">s'en pres l'eussent devoré</p>
               <p class="line">que tuit erent entalenté,</p>
               <p class="line">mais Dieus le regarda le jor</p>
               <p class="line">por la priere Blancheflor</p>
               <p class="line">qui en la nef estoit sor mer</p>
               <p class="line">e le nel pooit oblier</p>
               <p class="line">la puet l'en miracles veoir</p>
               <p class="line">qui puis fu tant bele a savoir</p>
               <p class="line">ge quit que nul home terrestre</p>
               <p class="line">pooist a nul jor plus bel estre.</p>
               <p class="line">La ou gisoit toz estanduz</p>
               <p class="line">fist Dieus por lui si granz vertuz</p>
               <p class="line">li lion nel porent touchier</p>
               <p class="line">ne de son cors point domagier</p>
               <p class="line">cil n'ot de vie nul espoir</p>
               <p class="line">trop est amors de grant pooir</p>
               <p class="line">qui si tost a home plaissié</p>
               <p class="line">et si mué et si changié</p>
               <p class="line">et si l'a tost en ses laz mis</p>
               <p class="line">en poi d'ore l'a si conquis</p>
               <p class="line">ja n'ert de si grant poesté</p>
               <p class="line">qu'il ne face sa volenté</p>
               <p class="line">molt se devroit bien homs garder</p>
               <p class="line">de si greveus fais aporter</p>
               <p class="line">il le porroit bien mestre jus</p>
               <p class="line">des que soufrir nel porroit plus</p>
               <p class="line">si conme fist Floires li genz</p>
               <p class="line">qui por s'amie est si dolenz</p>
               <p class="line">qui as lions s'ala livrer</p>
               <p class="line">des qu'il ne la pooit trover.</p>
               <p class="line">Quant vit que il nel toscheroient</p>
               <p class="line">ne autre mal ne li feroient</p>
               <p class="line">molt isnelement se leva</p>
               <p class="line">oez con il les apela</p>
               <p class="line">« Hai, » fait il « Seignor Leon !</p>
               <p class="line">tant soliez estre felon</p>
               <p class="line">riens ne pooit verr vos venir</p>
               <p class="line">se vos en aviez loisir</p>
               <p class="line">qui ne fust sempres devorez</p>
               <p class="line">ne sai que vos ja tendez</p>
               <p class="line">esploitiez tost, si me mengiez</p>
               <p class="line">ja en estes bien aesiez ».</p>
               <p class="line">Molt l'enclinerent doucement,</p>
               <p class="line">et li vallez irieement</p>
               <p class="line">des poinz et des piez les feroit</p>
               <p class="line">et par la fosse les chacoit.</p>
               <p class="line">Quant il nes pot faire marriz</p>
               <p class="line">et il les ot assez laidiz</p>
               <p class="line">a une part s'en vait ester</p>
               <p class="line">si reconmença a plorer.</p>
               <p class="line">Ne savoit mot l'empereor</p>
               <p class="line">que ses filz fust en tel doulor</p>
               <p class="line">quant li mengiers fu apresté</p>
               <p class="line">li rois a son fill demandé</p>
               <p class="line">querre le fist isnelement,</p>
               <p class="line">et quant il nel truevent noient</p>
               <p class="line">dient qu'il s'est en mer noiez,</p>
               <p class="line">lors est li dels reconmenciez</p>
               <p class="line">tuit ploroient petit et grant</p>
               <p class="line">por la doulor de lor enfant.</p>
               <p class="line">Quant cerchié orent haut et bas</p>
               <p class="line">tant que du querre furent las</p>
               <p class="line">sus el palais en sont venu</p>
               <p class="line">onques tel duel ne fu veü.</p>
               <p class="line">Con il faisoient el palais</p>
               <p class="line">la roïne n'ert pas en pais</p>
               <p class="line">a poi qu'ele ne se desvoit</p>
               <p class="line">l'emperor souvent blasmoit</p>
               <p class="line">« Hai, » fait ele « Mauvais roi !</p>
               <p class="line">Ou est mes filz ? Rendez le moi</p>
               <p class="line">morz est par vostre cruauté</p>
               <p class="line">fist onques ce nul home né</p>
               <p class="line">qui ce feist de son enfant</p>
               <p class="line">or dient tuit petit et grant</p>
               <p class="line">que mort l'avez a escient</p>
               <p class="line">ne s'en mesferont d.e noient</p>
               <p class="line">mielz amasse que la pucele</p>
               <p class="line">qui tant par est cortoise et bele</p>
               <p class="line">en fust dame tote sa vie.</p>
               <p class="line">Hai lasse ! Quel felonnie !</p>
               <p class="line">s'il l'a preist par mariage</p>
               <p class="line">ja n'abessast vostre lignage</p>
               <p class="line">ja est li gentius aus ses peres,</p>
               <p class="line">et la franche dame est sa mere ».</p>
               <p class="line">« Lasse » fait ele « que feron</p>
               <p class="line">quant l'unne l'autre n'en avon ? »</p>
               <p class="line">L'amperere s'est perceuz</p>
               <p class="line">que ses pechiez l'a deceuz</p>
               <p class="line">quant la pucele fust vendue</p>
               <p class="line">dont teus perte lor est creue</p>
               <p class="line">entre ses homes se pasmoit</p>
               <p class="line">soventes foiz lor escrioit</p>
               <p class="line">« Ociez moi, vostre merci,</p>
               <p class="line">quar ge l'ai molt bien deservi ».</p>
               <p class="line">En son palais grant duel faisoit</p>
               <p class="line">quant des lions li sovenoit</p>
               <p class="line">maintenant prist un cierge ardant</p>
               <p class="line">au sozterrin en vient erant</p>
               <p class="line">quant ilueques le vit ester</p>
               <p class="line">forment les prist a mercier</p>
               <p class="line">« Seignor Leon » ce dit le roi</p>
               <p class="line">« ma druerie vos otroi</p>
               <p class="line">celui m'avez hui espargnié</p>
               <p class="line">dont en ma vie sui plus liez ».</p>
               <p class="line">Apeler fist les liemens</p>
               <p class="line">il li giterent volentiers</p>
               <p class="line">li rois amener fist .iii. tors</p>
               <p class="line">en la fosse le mist defors</p>
               <p class="line">por l'amistié Floire le gent</p>
               <p class="line">lor fist li rois itel present.</p>
               <p class="line">Quant li damoiseaus fu vestu,</p>
               <p class="line">et li chevalier sont venu</p>
               <p class="line">environ lui grant joie moinent</p>
               <p class="line">de lui conforter molt se poinent</p>
               <p class="line">la roïne le volt baisier,</p>
               <p class="line">mais il ne le volt otroier</p>
               <p class="line">« Mere » fait il « Ne m'atoschiez</p>
               <p class="line">quar de duel sui si angoissiez</p>
               <p class="line">ge n'avrai mes joie nul jor</p>
               <p class="line">quant j'ai perdue Blancheflor</p>
               <p class="line">tant con l'ame me soit el cors</p>
               <p class="line">et el soit issue fors</p>
               <p class="line">et ovuec m'amie a jostee</p>
               <p class="line">n'en ert par moi joie menee ».</p>
               <p class="line">« Beaus sire filz, » ce dit le roi</p>
               <p class="line">« Mais or aiez merci de moi</p>
               <p class="line">se tu te velz resleescier</p>
               <p class="line">demain te ferai chevalier</p>
               <p class="line">liverrai toi tot mon tresor</p>
               <p class="line">et te dorrai corrone d'or</p>
               <p class="line">ja n'a il feme environ moi</p>
               <p class="line">fille a prince ne fille a roi</p>
               <p class="line">que ge ne te face amener »</p>
               <p class="line">et Floire dist « Laissiez m'ester</p>
               <p class="line">que ja por nule manantie</p>
               <p class="line">n'oblierai ma doce amie</p>
               <p class="line">ou par lui m'estoura garir</p>
               <p class="line">ou par lui m'estoura morir ».</p>
               <p class="line">« Beaus sire filz, » ce dit li rois</p>
               <p class="line">« Quant en si grant doulor te voi</p>
               <p class="line">connoistre te vueil verité</p>
               <p class="line">ne te puet estre plus celé</p>
               <p class="line">que Blancheflor est devenue</p>
               <p class="line">se Dieus m'aïst, ge l'ai vendue ».</p>
               <p class="line">Quant Flore ot que n'est pas morte</p>
               <p class="line">un petitet se reconforte</p>
               <p class="line">a l'amperor dit itant</p>
               <p class="line">« Savez qui sont li marchheant</p>
               <p class="line">qui Blancheflor ont achetee</p>
               <p class="line">enques terres l'en ont menee »</p>
               <p class="line">« Certes » dist li rois « Ge ne sai ».</p>
               <p class="line">« He, Dieus, » dist Floire « Que ferai ?</p>
               <p class="line">Or m'estoura dangier soffrir</p>
               <p class="line">et maint poior de moi servir</p>
               <p class="line">et avoir maint mauves ostal.</p>
               <p class="line">Douce amie con j'avrai mal</p>
               <p class="line">ainz que ge vos aie trovee</p>
               <p class="line">he las chetis quel destinee</p>
               <p class="line">conment peres jor de sa vie</p>
               <p class="line">pot engignier tel felonie ».</p>
               <p class="line">« Beaus sire filz » ce dit le roi</p>
               <p class="line">« Tot ce faisoie ge por toi</p>
               <p class="line">et por ton barnaige essaucier</p>
               <p class="line">or nos velz tu trop abaissier</p>
               <p class="line">la pucele velz aler querre</p>
               <p class="line">qui fu proiee en autre terre</p>
               <p class="line">ceste terre est molt covoitiee</p>
               <p class="line">et sovent de gerre marchiee</p>
               <p class="line">vers tel home quier mariaige</p>
               <p class="line">s'il voit ta honte et ton domaige</p>
               <p class="line">que bien le t'aïst a deffendre</p>
               <p class="line">iluec devroies tu entendre ».</p>
               <p class="line">Et Floire dist « Ce ne vaut rien</p>
               <p class="line">une chose vos di ge bien</p>
               <p class="line">ou face savoir ou folie</p>
               <p class="line">demain irai querre m'amie.</p>
               <p class="line">Or vos dirai que vos feroiz</p>
               <p class="line">une nef m'apareilleroiz</p>
               <p class="line">si m'i metez or et argent</p>
               <p class="line">et me chargiez de vostre gent</p>
               <p class="line">que ge puisse mener barnaige</p>
               <p class="line">conme vallez de mon aage ».</p>
               <p class="line">Quant voit li rois nel retenra</p>
               <p class="line">ainz nule rien tant nel greva</p>
               <p class="line">nel volt laissier noient morir</p>
               <p class="line">tantost fist une nef venir,</p>
               <p class="line">tote la nuit o lui veillerent</p>
               <p class="line">et molt doucement li prierent</p>
               <p class="line">c'un poi de respit lor donast</p>
               <p class="line">en dementiers s'apareillast</p>
               <p class="line">quar hom qui velt ainsi aler</p>
               <p class="line">covenroit molt bien atorner</p>
               <p class="line">ja ni avra fait il respit</p>
               <p class="line">ja ni avra jor entre nuit.</p>
               <p class="line">Et quant li jors s'est esclarciez</p>
               <p class="line">Floires s'est vestuz et chauciez</p>
               <p class="line">isnelement vait au rivaige</p>
               <p class="line">li rois i mena son bernage</p>
               <p class="line">.vͨ. chevaliers li bailla</p>
               <p class="line">richement les apareilla</p>
               <p class="line">de bacheliers et de serjanz</p>
               <p class="line">ne vos vueil mie dire quanz.</p>
               <p class="line">La duschoise vint au danzel</p>
               <p class="line">plorant le prist par le mantel</p>
               <p class="line">et si li a un laz baillié</p>
               <p class="line">que sa fille li ot laissié</p>
               <p class="line">de ses cheveus estoit longiez</p>
               <p class="line">Floires le prist, molt s'en fist liez</p>
               <p class="line">plus de .vͨ. foiz le baisa</p>
               <p class="line">et la pucele regreta</p>
               <p class="line">du braz se fist tant dovrir</p>
               <p class="line">que pot le laz dedenz cueillir.</p>
               <p class="line">Et quant il l'ot baisie assez,</p>
               <p class="line">et ses erres fu aprestez</p>
               <p class="line">jamais arrier ne tornerra</p>
               <p class="line">tant que s'amie trouvera</p>
               <p class="line">ou ert per li a mort jugiez</p>
               <p class="line">or est ses travauz conmenciez.</p>
               <p class="line">En sa nef est entrez l'enfant</p>
               <p class="line">le roi apele maintenant</p>
               <p class="line">or li dira ja tel novele</p>
               <p class="line">qui gaires ne li sera bele</p>
               <p class="line">« Peres » fait il « Ge m'en irai</p>
               <p class="line">toz esgarez quar ge ne sai</p>
               <p class="line">en ques leu n'en con fait pais</p>
               <p class="line">grant soffraite aiez vos d'amis</p>
               <p class="line">si avra il mien escient</p>
               <p class="line">se l'estoire ne se desment.</p>
               <p class="line">Sire, bien queriez ma paine</p>
               <p class="line">quant vos en cel autre semaine</p>
               <p class="line">droit a l'escole m'envoiastes</p>
               <p class="line">grant felonnie porpenssastes</p>
               <p class="line">Blancheflor voliez ardoir</p>
               <p class="line">ge la rescous a mon pooir</p>
               <p class="line">si ocis vostre seneschal</p>
               <p class="line">le jor oi assez bien et mal ».</p>
               <p class="line">Lors a le bliaut sozlevé</p>
               <p class="line">la plaie monstre du costé</p>
               <p class="line">li rois la vit, si se pasma</p>
               <p class="line">sachiez que molt grant doulor a</p>
               <p class="line">drescent les voiles contremont</p>
               <p class="line">quant cil voient que il s'en vont</p>
               <p class="line">pasmez remestrent el gravier</p>
               <p class="line">li rois et tuit si chevalier.</p>
               <p class="line">Vait s'en la nef molt ont bon vent</p>
               <p class="line">Floire va confortant sa gent</p>
               <p class="line">si con aventure les moine,</p>
               <p class="line">mais molt orent pesant estraine.</p>
               <p class="line">Desoz Fusis sont arrivé</p>
               <p class="line">ainsi avoit non la cité</p>
               <p class="line">dont Sanones ert sire et rois</p>
               <p class="line">un amperere molt cortois.</p>
               <p class="line">Un fill avoit molt estoit beaus</p>
               <p class="line">et estoit chevaliers noveaus</p>
               <p class="line">Diogenes fu apelez</p>
               <p class="line">il n'ot si bel en .c. regnez.</p>
               <p class="line">Quant li vassal sont arrivé</p>
               <p class="line">au meillor port de la cité</p>
               <p class="line">au roi est venuz un mesaige</p>
               <p class="line">qui li a dit en son langaige</p>
               <p class="line">« Une nef est ci arrivee</p>
               <p class="line">ainz si riche ne fu trovee</p>
               <p class="line">lors sires est uns damoiseaus</p>
               <p class="line">qui a grant merveilles ert beaus</p>
               <p class="line">molt amoine grant baronie</p>
               <p class="line">molt a riche chevalerie ».</p>
               <p class="line">Diogenes a entendu</p>
               <p class="line">que li chevalier sont venu</p>
               <p class="line">grant joie en a en son corage</p>
               <p class="line">por esprover son vasselaige</p>
               <p class="line">ses conpaignons apele a soi</p>
               <p class="line">sanz le conmandement le roi</p>
               <p class="line">armer les fist en lor ostaus,</p>
               <p class="line">puis monterent sor les chevaus</p>
               <p class="line">de la vile issent fierement</p>
               <p class="line">les ensaignes metent au vent.</p>
               <p class="line">Quant Floire choisi la conpaigne</p>
               <p class="line">qui devaloit de la montaigne</p>
               <p class="line">et vit les heaumes flanboier</p>
               <p class="line">et les ensaignes baloier</p>
               <p class="line">a ses chevaliers dist itant</p>
               <p class="line">« Armez vos tuit gel vos conment ».</p>
               <p class="line">De la vile issent chevalier</p>
               <p class="line">molt tost devalent el gravier</p>
               <p class="line">« Se il nos truevent desguarni</p>
               <p class="line">il nos avroient tuit honi</p>
               <p class="line">alez as guarnemenz corant ».</p>
               <p class="line">Chascun si vest un hauberc blanc</p>
               <p class="line">ceignent les espees tranchanz</p>
               <p class="line">et lacent les heaumes luisanz</p>
               <p class="line">et sont es bons chevaus puiez</p>
               <p class="line">et pranent les forbiz espiez.</p>
               <p class="line">Ez les vos el gravier venuz</p>
               <p class="line">Floire en apele ses druz</p>
               <p class="line">« Baron » ce dit le filz le roi</p>
               <p class="line">« traez vos tuit environ moi</p>
               <p class="line">veez les chevaliers venir,</p>
               <p class="line">mais nes irons pas envahir</p>
               <p class="line">s'il se vuelent a nos meller</p>
               <p class="line">gardez que nus ni soit aver,</p>
               <p class="line">mais monstrez lor au bien ferir</p>
               <p class="line">que ge puis mielz le chanp tenir ».</p>
               <p class="line">Diogenes vit les vassaus</p>
               <p class="line">montez desor les bons chevaus</p>
               <p class="line">.c. chevaliers lor envoia</p>
               <p class="line">« Baron » fait il « or i parra</p>
               <p class="line">gardez qu'il soient bien feru</p>
               <p class="line">vos seroiz molt tost secoru ».</p>
               <p class="line">Cil firent son comandement,</p>
               <p class="line">mais ni gaaignierent noient</p>
               <p class="line">entre les noz se sont feru</p>
               <p class="line">il furent molt bien receu</p>
               <p class="line">de çaus abatent la moitié</p>
               <p class="line">cil ont le tornoi comencié.</p>
               <p class="line">Diogenes ne tarda mie</p>
               <p class="line">et vit sa gent si departie</p>
               <p class="line">a aus s'eslaisse par desroi</p>
               <p class="line">onques n'i ot tenu conroi</p>
               <p class="line">cil les sorent bien recevoir</p>
               <p class="line">et lor vasselaige veoir</p>
               <p class="line">brisent et lances et escuz</p>
               <p class="line">molt en i ot des abatuz</p>
               <p class="line">dont li cheval sont estraier</p>
               <p class="line">onques coarz n'i ot mestier.</p>
               <p class="line">Diogenes vait par les rens</p>
               <p class="line">o grant proesce et o grant sens</p>
               <p class="line">molt hautement s'ensaigne escrie</p>
               <p class="line">tote sa gent o soi ralie.</p>
               <p class="line">Et Floire ert el chanp venu</p>
               <p class="line">lance sor fautre tint l'escu</p>
               <p class="line">quant il li vit sa gent laidir</p>
               <p class="line">le destrier broche par ahir.</p>
               <p class="line">Grant doulor fu quant l'encontra</p>
               <p class="line">l'escu et l'auberc li faussa</p>
               <p class="line">l'espie li met parmi le piz,</p>
               <p class="line">et cil a les arçons gerpiz</p>
               <p class="line">bien l'enpoint sel giete el gravier</p>
               <p class="line">ne li orent mire mestier.</p>
               <p class="line">Quant cil virent mort lor seignor</p>
               <p class="line">tuit li plusor en ont doulor</p>
               <p class="line">quant il n'orent a qui tenir</p>
               <p class="line">le chanp lor covint a gerpir</p>
               <p class="line">pranent les regnes, si s'en vont,</p>
               <p class="line">et cil molt grant enchauz lor font</p>
               <p class="line">o aus sont en la vile entrez</p>
               <p class="line">lor pechié les i a menez</p>
               <p class="line">saillent borjois et chevalier</p>
               <p class="line">et bachelier fort et legier</p>
               <p class="line">de totes parz le sont enclos</p>
               <p class="line">il i entrerent conme fous.</p>
               <p class="line">Quant Floire se vit entrepris,</p>
               <p class="line">et en la vile se sont mis</p>
               <p class="line">de tote parz lor force croist</p>
               <p class="line">et de partir ne s'en pooit.</p>
               <p class="line">« Baronce » dit li damoiseaus</p>
               <p class="line">« Nostre n'en est pas li plus beaus</p>
               <p class="line">angoisseus geu avons parti</p>
               <p class="line">des que nos l'avons fait issi</p>
               <p class="line">ferez itant qu'au dessevrer</p>
               <p class="line">ne se puissent de nos gaber ».</p>
               <p class="line">Si fierent il de totes parz</p>
               <p class="line">nel firent mie por coariz</p>
               <p class="line">merveillous fu li chapleiz</p>
               <p class="line">des branz qu'il tenoient forbiz.</p>
               <p class="line">Floire regarde sa mesniee</p>
               <p class="line">si la voit molt affebloiee</p>
               <p class="line">un dru le roi a encontré</p>
               <p class="line">qui a merveille l'ot grevé</p>
               <p class="line">a tot l'eaume la teste en prent</p>
               <p class="line">tuit si ami en sont dolent</p>
               <p class="line">a lui conmencent a lancier</p>
               <p class="line">si li ont ocis son destrier ;</p>
               <p class="line">mais Floire fu preuz et vaillant</p>
               <p class="line">en piez est sailliz maintenant</p>
               <p class="line">contre lui lieve son escu</p>
               <p class="line">molt fierement s'est contenu</p>
               <p class="line">environ lui fait grant essart</p>
               <p class="line">nel tienent mie por coart.</p>
               <p class="line">Tant a en la bataille estez</p>
               <p class="line">et feruz et poinz et boutez</p>
               <p class="line">que son escu est empiriez</p>
               <p class="line">et son heaume toz domagiez</p>
               <p class="line">en son hauberc n'ot tant dentier</p>
               <p class="line">que mais aïst au chevalier</p>
               <p class="line">tant l'ont de totes parz feru</p>
               <p class="line">contre terre l'ont abatu</p>
               <p class="line">et puis l'ont pris au redrecier</p>
               <p class="line">ainz rescosse n'i ot mestier</p>
               <p class="line">par les rens vint et vit sa gent</p>
               <p class="line">qui iluec erent a torment</p>
               <p class="line">.c. et .l. en ont ocis,</p>
               <p class="line">et les autre sont trestoz pris.</p>
               <p class="line">Quant la bataille fu fenie,</p>
               <p class="line">et çaus dedenz l'ont departie</p>
               <p class="line">au roi ont les presons reduz</p>
               <p class="line">qu'an la vile orent retenuz</p>
               <p class="line">li rois a joie des prisons</p>
               <p class="line">et mercie toz ses barons</p>
               <p class="line">qui sa cité ont deffendue</p>
               <p class="line">ou tel perte li est creue.</p>
               <p class="line">De son fill grant merveille avoit</p>
               <p class="line">quant devant lui venir nel voit ;</p>
               <p class="line">mais d'une chose grant dote ot</p>
               <p class="line">por que l'estor conmencie ot</p>
               <p class="line">des rues fist les morz oster</p>
               <p class="line">et por le sanc les fist laver</p>
               <p class="line">cil qui les morz vont redreçant</p>
               <p class="line">chascun plaint son apartenant.</p>
               <p class="line">Le tousel truevent el gravier</p>
               <p class="line">sor son escu l'ont fait couchier</p>
               <p class="line">a la vile atont sont venu</p>
               <p class="line">molt ot grant duel environ lui</p>
               <p class="line">soz un pin ont le vallet mis</p>
               <p class="line">sor un peron de marrbre bis.</p>
               <p class="line">Quant li rois a veü le mort,</p>
               <p class="line">et le duel qui fu grant et fort,</p>
               <p class="line">lors demanda que ce estoit,</p>
               <p class="line">et un damoisel li disoit</p>
               <p class="line">« Sire, ce est Diogenes</p>
               <p class="line">vostre filz jamais nel verroiz ».</p>
               <p class="line">Quant il oï qu'il estoit morz,</p>
               <p class="line">lors n'i ot il mestier conforz</p>
               <p class="line">a terre chaï jus pasmez</p>
               <p class="line">et quant il se fu relevez</p>
               <p class="line">le cors son fill vait enbracier</p>
               <p class="line">et contre lui le vait lever</p>
               <p class="line">descolorez fu et paliz</p>
               <p class="line">quant il le trova si froidiz,</p>
               <p class="line">adonc l'oïssiez dementer</p>
               <p class="line">et Diogenes regreter</p>
               <p class="line">« Beaus sire filz » ce dit li rois</p>
               <p class="line">« Tant puis estre dolenz de toi</p>
               <p class="line">qu'est devenue la beauté</p>
               <p class="line">qui si t'avoit enluminé</p>
               <p class="line">la proece et li hardemenz</p>
               <p class="line">ha las con puis estre dolenz</p>
               <p class="line">que ge ai vie et tu es mort</p>
               <p class="line">or ont de moi li dieu grant tort</p>
               <p class="line">molt avoie amee la loi</p>
               <p class="line">ainz ne dechai endroit moi</p>
               <p class="line">mauvais dieus ai toz jorz servi</p>
               <p class="line">quant il n'orent de moi merci</p>
               <p class="line">el champ vos ont laissie morir</p>
               <p class="line">ne vos voldrent por moi guarrir</p>
               <p class="line">beaus filz quant ge te fis seignor</p>
               <p class="line">et chies de trestote m'anor</p>
               <p class="line">coroner te fis hautement</p>
               <p class="line">o mon barnaige et o ma gent</p>
               <p class="line">adonc oi ge joie de toi</p>
               <p class="line">quar trestuit t'apelerent roi</p>
               <p class="line">por ton sen et por ta beauté</p>
               <p class="line">quida estre molt hennoré</p>
               <p class="line">et or quida estre a sejor</p>
               <p class="line">or n'istra jamais de doulor</p>
               <p class="line">quant hui main me dist le mesaige</p>
               <p class="line">que la nef estoit au rivaige</p>
               <p class="line">vos conpaignons armer feistes</p>
               <p class="line">onques congié ne m'en queistes</p>
               <p class="line">ce fu par vostre lecherie</p>
               <p class="line">vostre forfaiz vos tolt la vie</p>
               <p class="line">por l'estor qu'il a conmencie</p>
               <p class="line">nos ni avons riens gaaignie ».</p>
               <p class="line">Un poi leva amont sa chiere</p>
               <p class="line">desor le cors se trest arriere</p>
               <p class="line">sa gent voit qui tel duel fesoient</p>
               <p class="line">et molt grant duel en demenoient,</p>
               <p class="line">por lor grant duel le sien laissa</p>
               <p class="line">et lui et aus reconforta</p>
               <p class="line">« Seignor baron » ce dit li rois</p>
               <p class="line">« Male merciz avez de moi</p>
               <p class="line">quar laissez cest grant duel ester</p>
               <p class="line">vos ni poez riens conquester ».</p>
               <p class="line">« Sire » ce dient li baron</p>
               <p class="line">« N'en poons mais se nos ploron</p>
               <p class="line">tel perte avez hui receue</p>
               <p class="line">qui ne nos puet estre rendue.</p>
               <p class="line">Puis qu'il ni a nul recourier,</p>
               <p class="line">or penssez donc de vos vengier,</p>
               <p class="line">quar vos avez liez et pris</p>
               <p class="line">çaus qui ocistrent noz amis ».</p>
               <p class="line">Et dit li rois en la soffrance</p>
               <p class="line">« Ne doit avoir nul atendance »</p>
               <p class="line">et dist li rois « Ge vuel savoir</p>
               <p class="line">se ges ferai pendre ou ardoir</p>
               <p class="line">ou detrahiner a destriers,</p>
               <p class="line">li queus tormenz lor ert plus gries ».</p>
               <p class="line">« Sire » ce dient li vassal</p>
               <p class="line">« Trainez soient a cheval</p>
               <p class="line">icil tormenz lor est plus forz</p>
               <p class="line">a plus grant paine avront la mort ».</p>
               <p class="line">Et li rois lor a dit itant</p>
               <p class="line">« Or en penssez, gel vos conmant ».</p>
               <p class="line">Floire estoit devant le roi,</p>
               <p class="line">ses homes voit environ soi</p>
               <p class="line">penssis et mornes et riez</p>
               <p class="line">en lor bliauz toz desarmez.</p>
               <p class="line">Quant il oï lor mort jugier</p>
               <p class="line">et lor torment apareillier,</p>
               <p class="line">estrangement en fu dolenz</p>
               <p class="line">ne puet laissier ne se desment.</p>
               <p class="line">« Hai, pere qui m'engendras,</p>
               <p class="line">onques de bon cuer ne m'amas</p>
               <p class="line">quant porchacaste ma doulor,</p>
               <p class="line">quant vos vendistes Blancheflor,</p>
               <p class="line">por lui querre fui esmeu.</p>
               <p class="line">Ha las ! Con m'est mesavenu.</p>
               <p class="line">Arrivez sui a mauves port,</p>
               <p class="line">et o moi sont mi home mort,</p>
               <p class="line">et or morra li remananz,</p>
               <p class="line">ne ge ne aus n'avrons garanz.</p>
               <p class="line">Ici morrai, ja nel savront,</p>
               <p class="line">ne de lor elz ne me verront ».</p>
               <p class="line">Li rois a Floire regardé,</p>
               <p class="line">dolent le vit et abosmé,</p>
               <p class="line">et dit ne l'ocirra noient</p>
               <p class="line">tant qu'il savra a escient</p>
               <p class="line">dom il est et de quel paraige ;</p>
               <p class="line">il velt connoistre son lignaige.</p>
               <p class="line">Par la mein destre l'a saisi</p>
               <p class="line">tot maintenant li avoit dit</p>
               <p class="line">« Vallez » fait il « Dont es tu né ?</p>
               <p class="line">Savoir en vueil la verité »</p>
               <p class="line">et cil li dit molt doucement</p>
               <p class="line">« Sire, nel celeroi noient.</p>
               <p class="line">D'Aumarie sui filz le roi,</p>
               <p class="line">mes peres est forfez vers moi.</p>
               <p class="line">Oez con fist grant felonnie :</p>
               <p class="line">il meisme vendi m'amie</p>
               <p class="line">meuz estoie por lui querre</p>
               <p class="line">arrivez sui en vostre terre.</p>
               <p class="line">De bataille talent n'avoie,</p>
               <p class="line">mais noveles oïr voloie</p>
               <p class="line">quant vostre filz par s'estoutie</p>
               <p class="line">a mena sa chevalerie</p>
               <p class="line">quant il cuida a nos parler,</p>
               <p class="line">et il vinrent a nos joster.</p>
               <p class="line">A aus jostasmes a meschief,</p>
               <p class="line">d'amedos parz fu l'estor grief</p>
               <p class="line">bien sai que sor moi desfendant</p>
               <p class="line">t'ai hui ocis ton bel enfant.</p>
               <p class="line">Or te puis bien de moi vengier</p>
               <p class="line">que rescorre ni a mestier ».</p>
               <p class="line">Quant li rois l'ot ooï parler,</p>
               <p class="line">si se conmence a porpensser</p>
               <p class="line">que ce seroit trop grant domaige</p>
               <p class="line">de damoisel de son paraige.</p>
               <p class="line">« Sire vallez » ce dit li roi</p>
               <p class="line">« Vos estes molt forfaiz vers moi,</p>
               <p class="line">mon filz m'avez mort et ma gent,</p>
               <p class="line">dont ge ai molt le cuer dolent.</p>
               <p class="line">Esmeuz est t'amie querre,</p>
               <p class="line">et si ne sez ou n'en quel terre</p>
               <p class="line">or t'en iras desconseilliez,</p>
               <p class="line">de toi doit l'on avoir pitié.</p>
               <p class="line">Tot ensement, por un amor,</p>
               <p class="line">fui ge ja travailliez maint jor,</p>
               <p class="line">maint mal m'en estut a soffrir,</p>
               <p class="line">et molt en fui pres de morir.</p>
               <p class="line">Ice ne dirai ge jamais</p>
               <p class="line">que cil ne soit en fin mauvais</p>
               <p class="line">qui ne se revange s'il puet</p>
               <p class="line">des qu'il voit que faire l'estuet</p>
               <p class="line">s'il vos alerent assaillir</p>
               <p class="line">bien les alastes acueillr</p>
               <p class="line">se il firent lor vasselaige</p>
               <p class="line">or en soit fait li gaaignaige</p>
               <p class="line">certes ge vos pardoig lor mort,</p>
               <p class="line">quar ge sai bien qu'il orent tort.</p>
               <p class="line">Alez vos huimais herbergier</p>
               <p class="line">trusque demain a l'esclerier</p>
               <p class="line">alez vos en de devant moi,</p>
               <p class="line">j'ai trop grant duel quant ge vos voi ».</p>
               <p class="line">Floires li est chauz as piez</p>
               <p class="line">quant il se fu humeliez</p>
               <p class="line">« Sire, merci de noz barons</p>
               <p class="line">que ge voi penssis et enbrons</p>
               <p class="line">mielz voil que vos moi ociez</p>
               <p class="line">que vos sanz moi les ennoiez ».</p>
               <p class="line">Et dist li rois « Tuit sont quitez</p>
               <p class="line">segurement vos contenez ».</p>
               <p class="line">Chevaus et armes et hernois</p>
               <p class="line">lor a tot fait rendre li rois,</p>
               <p class="line">puis apela son seneschal,</p>
               <p class="line">si lor a fait livrer ostal</p>
               <p class="line">aval el borc a la cité,</p>
               <p class="line">chies un borgois bien assazé.</p>
               <p class="line">Et Floire fait as nes aler,</p>
               <p class="line">si en fait l'avoir aporter</p>
               <p class="line">et le hernois et les deniers</p>
               <p class="line">en fist aporter a somiers</p>
               <p class="line">bien fait sa cuisine garnir</p>
               <p class="line">quar il vorra grant cort tenir.</p>
               <p class="line">Quant li mangiers fu apresté,</p>
               <p class="line">ainçois qu'il eussent lavé,</p>
               <p class="line">Floire a fet son ban crier,</p>
               <p class="line">par la vile, a un bachelier :</p>
               <p class="line">qui vorra mengier a sa cort</p>
               <p class="line">preu i avra ainz qu'il s'en tort</p>
               <p class="line">du sien avra au departir,</p>
               <p class="line">richement le fera servir.</p>
               <p class="line">Iriez fu Floires et penssis</p>
               <p class="line">quant au mengier furent assis,</p>
               <p class="line">quar ne savoit en quel regné</p>
               <p class="line">il torneroit toz esgaré.</p>
               <p class="line">Li bons ostes le regarda,</p>
               <p class="line">au chevaliers trestoz monstra</p>
               <p class="line">« Cil damoiseaus est molt destroiz</p>
               <p class="line">il n'a mie qnqu'il voldroit</p>
               <p class="line">autretel faisoit Blancheflor</p>
               <p class="line">qui çeanz just a l'autre jor.</p>
               <p class="line">A merveilles les esgardoient</p>
               <p class="line">li marcheant qui la gardoient ».</p>
               <p class="line">Quant Floire ot nomer s'amie</p>
               <p class="line">son oste forment en mercie</p>
               <p class="line">« Sire » fait il « Gari m'avez</p>
               <p class="line">quant vos m'amie me nomez.</p>
               <p class="line">Or mengerai ge lieement</p>
               <p class="line">.c. once d'or vos en present ».</p>
               <p class="line">Molt furent richemt servi</p>
               <p class="line">quant il furent du dois parti</p>
               <p class="line">des liz parolent maintenant</p>
               <p class="line">en jusqu'a l'aube aparissant.</p>
               <p class="line">Volentiers se sont reposé</p>
               <p class="line">quar du travail furent lassé,</p>
               <p class="line">et quant li jors fu esclairez</p>
               <p class="line">Floires s'est vestus et chauciez.</p>
               <p class="line">Son chabellan a fait venir</p>
               <p class="line">si li conmande son plaisir.</p>
               <p class="line">Quant ot aquité son mengier</p>
               <p class="line">.c. fist l'oste baillier</p>
               <p class="line">qui qu'ait perdu il gaaigna</p>
               <p class="line">por s'amie qu'il li noma.</p>
               <p class="line">Li bons borgois l'a regardé,</p>
               <p class="line">dolent le vit et abosmé</p>
               <p class="line">« Sire, ge sui molt corroceus</p>
               <p class="line">quant ge vos voi si angoisseus.</p>
               <p class="line">Or vos dirai que vos feroiz :</p>
               <p class="line">tot droit en Babiloine iroiz,</p>
               <p class="line">la est menee vostre amie,</p>
               <p class="line">bien nos distrent sa conpaignie</p>
               <p class="line">qu'il ne l'amerroient avant</p>
               <p class="line">bien le distrent li marcheant.</p>
               <p class="line">Or vos baillerai mon ennel</p>
               <p class="line">et mes letres et mon seel</p>
               <p class="line">ses bailleroiz au pontonnier,</p>
               <p class="line">il vos avra por moi mlt chier,</p>
               <p class="line">de vostre amie vos dira</p>
               <p class="line">trestot le mielz que il savra ».</p>
               <p class="line">« Sire » dist Floire « Grant merciz</p>
               <p class="line">donc serai ge enfin gariz ».</p>
               <p class="line">Lors li a son ennel baillie</p>
               <p class="line">et son sael apareillie.</p>
               <p class="line">Le droit chemin li a monstré</p>
               <p class="line">qui vait tot droit vers la cité.</p>
               <p class="line">De lui se partent lieement,</p>
               <p class="line">molt furent lié de lor present.</p>
               <p class="line">Lors chevalchierent a esploit,</p>
               <p class="line">molt li est tart que venuz soit</p>
               <p class="line">a la cité de Babiloine,</p>
               <p class="line">mais poi se garde de l'esoigne</p>
               <p class="line">et de la grant mesaventure</p>
               <p class="line">ou il avra si grant ardure.</p>
               <p class="line">Ge quit bien qu'il vait a tel port</p>
               <p class="line">ou il avra poor de mort.</p>
               <p class="line">La nef ou Blancheflor estoit</p>
               <p class="line">i ert arrivee .viii. jors avoit</p>
               <p class="line">li marcheant erent molt sai[ge]</p>
               <p class="line">quant venu furent au rivaige</p>
               <p class="line">la pucele ont bien atornee</p>
               <p class="line">si l'ont a ceus dedenz monstree</p>
               <p class="line">a l'amirail vint un mesaige</p>
               <p class="line">si li a dit en son langaige</p>
               <p class="line">qu'au port avoit une pucele</p>
               <p class="line">froische conme rose novele.</p>
               <p class="line">L'amiral la novele entent</p>
               <p class="line">au port est venuz maintenant.</p>
               <p class="line">Si li monstrerent Blancheflor</p>
               <p class="line">fresche et clere avoit la color</p>
               <p class="line">il ne la sot tant esgarder</p>
               <p class="line">qu'il i pooist riens amender.</p>
               <p class="line">Les marcheanz apele a soi</p>
               <p class="line">« Seignor » ce lor a dit le roi</p>
               <p class="line">« Ou fu la pucele trovee ?</p>
               <p class="line">Savez de quel gent el est nee ? ».</p>
               <p class="line">« Sire » ce dient « D'Aumarie</p>
               <p class="line">et sachiez bien sanz tricherie</p>
               <p class="line">Galeriens li ampereres</p>
               <p class="line">la nos vendi qui est ses peres</p>
               <p class="line">volez savoir conment le font</p>
               <p class="line">tuit cil qui en cel pais sont</p>
               <p class="line">quant il ont plus de .ii. enfanz</p>
               <p class="line">tant les norrissent qu'il sont granz,</p>
               <p class="line">puis si les changent a avoir</p>
               <p class="line">li dus remainent el manoir ».</p>
               <p class="line">Dit l'amiral « Gel sai assez,</p>
               <p class="line">mais vendez la se vos volez</p>
               <p class="line">que vos diroie ge donc el</p>
               <p class="line">prenez en plus que le chetel</p>
               <p class="line">il vos i covient gaaigierr,</p>
               <p class="line">puis que vivez de cest mestier ».</p>
               <p class="line">« Sire » dient li marcheant</p>
               <p class="line">« Que vos dirion en avant ?</p>
               <p class="line">Por vostre travers la prenez</p>
               <p class="line">molt nos avez bien aquitez ».</p>
               <p class="line">« Seignor baronce » dit le roi</p>
               <p class="line">« Bontez me faites bien le voi</p>
               <p class="line">por l'amistié de Blancheflor</p>
               <p class="line">dont m'avez faite tel henor</p>
               <p class="line">vos claim quite jusqua .v. anz</p>
               <p class="line">vostre travers ja n'ert si granz ».</p>
               <p class="line">Li marcheant grant joie en font</p>
               <p class="line">molt l'enclinerent de parfont</p>
               <p class="line">quar onques mais en nul marchié</p>
               <p class="line">n'avoient il tant gaaignié.</p>
               <p class="line">L'amiral s'en vait aitant,</p>
               <p class="line">et Floire est venuz errant</p>
               <p class="line">tant chevauchierent durement</p>
               <p class="line">c'une aventure lor consent</p>
               <p class="line">c'un poi devant midi soné</p>
               <p class="line">virent les murs de la cité</p>
               <p class="line">et les granz palais qui i sont</p>
               <p class="line">ou les aigles de colors sont.</p>
               <p class="line">Babiloine est citez molt fort</p>
               <p class="line">si est assise en un regort</p>
               <p class="line">de .ii. parz li vient sa navie</p>
               <p class="line">dont la vile est molt bien garnie</p>
               <p class="line">n'i est a nule povre gent</p>
               <p class="line">tuit sont riche d'or et d'argent.</p>
               <p class="line">De l'une part de la cité</p>
               <p class="line">dont ge vos ai assez conté</p>
               <p class="line">avoit une aive molt corant</p>
               <p class="line">molt ravinose et molt tres grant</p>
               <p class="line">molt par i a beles rivieres</p>
               <p class="line">de prez et de forez plenieres</p>
               <p class="line">et de terre a gaaignier</p>
               <p class="line">et de quanque home est mestier</p>
               <p class="line">molt ert pleniere de poissons</p>
               <p class="line">molins i a a granz foisons</p>
               <p class="line">un grant pont desus l'aive avoit</p>
               <p class="line">qui tant fort ravinose estoit</p>
               <p class="line">a grant merveilles estoit bel</p>
               <p class="line">de marbre en furent li quarrel.</p>
               <p class="line">Iluec arrive la navie</p>
               <p class="line">qui vient de terre Femenie</p>
               <p class="line">de Nubie et de Quartaige</p>
               <p class="line">et d'Ociane la sauvaige.</p>
               <p class="line">Li rois i a son pontonier</p>
               <p class="line">qui ne le sert d'autre mestier</p>
               <p class="line">ainz prent la rente son seignor</p>
               <p class="line">trois .m. onces chascun jor.</p>
               <p class="line">Sor une chaere ensement</p>
               <p class="line">bien entailliee soltiment</p>
               <p class="line">se fu assis le pontonnier</p>
               <p class="line">il n'estoit mie pautonier</p>
               <p class="line">vestuz fu d'un pliçon hermin</p>
               <p class="line">et bien fu chauciez d'ostorin</p>
               <p class="line">affublé orent un mantel</p>
               <p class="line">d'or en furent fait li tesel</p>
               <p class="line">une verge tint en sa mein</p>
               <p class="line">ne resanble mie vilain.</p>
               <p class="line">Et Floire et si conpaignon</p>
               <p class="line">a pié descendent au perron</p>
               <p class="line">molt le saluent hautement,</p>
               <p class="line">et cil parla apertement</p>
               <p class="line">« Sire » ce dit le damoisel</p>
               <p class="line">« Tien cest enel et cest seel</p>
               <p class="line">teue merciz garde dedenz</p>
               <p class="line">du respondre ne soiez lenz ».</p>
               <p class="line">Qnt il ot le brief receu</p>
               <p class="line">et il l'oit dedenz porveu</p>
               <p class="line">« Amis » dit il « Ce sachoiez bien</p>
               <p class="line">que cil ne vos haoit de rien</p>
               <p class="line">qui teus ensaignes vos charga</p>
               <p class="line">ge quit que mielz vos en sera ».</p>
               <p class="line">Puis apela un sien serjant</p>
               <p class="line">« Menez les an gel vos comant</p>
               <p class="line">gardez que soient aesiez</p>
               <p class="line">se il nel sont ge'n sui iriez ».</p>
               <p class="line">Li messages s'en est tornez</p>
               <p class="line">a lor ostel a menez</p>
               <p class="line">droit a l'entree de la sale</p>
               <p class="line">descendi Floire de sa sele</p>
               <p class="line">li serjant ont les chevaus pris</p>
               <p class="line">droit en l'estable les ont mis</p>
               <p class="line">li vallez s'assist sor un banc</p>
               <p class="line">sor un fautre de poile blanc</p>
               <p class="line">environ lui fu sa mesniee</p>
               <p class="line">en la sale qui fu jonchiee</p>
               <p class="line">de ce avoit Floire bon sens</p>
               <p class="line">que son mengier queroit avant.</p>
               <p class="line">Quant li pontonniers fu venu</p>
               <p class="line">et son paage ot receu</p>
               <p class="line">l'aive donerent maintenant</p>
               <p class="line">li bachelier et li serjant</p>
               <p class="line">li pontoniers ert trop cortois</p>
               <p class="line">Floire assist au maistre dois.</p>
               <p class="line">Lors a fait venir sa mollier</p>
               <p class="line">por le vallet esleescier</p>
               <p class="line">devant lui la fet asseir</p>
               <p class="line">molt richement a son plaisir</p>
               <p class="line">quant au mengier furent assis</p>
               <p class="line">iriez fu Floire et penssis</p>
               <p class="line">quar de s'amie ne savoit</p>
               <p class="line">ques noveles il en orroit</p>
               <p class="line">il ne se pot mie garder</p>
               <p class="line">qu'il ne l'estut a soupirer</p>
               <p class="line">d'un coutel a el dois feru</p>
               <p class="line">que tuit s'en sont aperceü</p>
               <p class="line">un sol petit de vint respant.</p>
               <p class="line">Li pontoniers dist en riant</p>
               <p class="line">« Une amende avons de merci »</p>
               <p class="line">et dist Floire « Gel vos affi</p>
               <p class="line">il doit molt bien estre renduz</p>
               <p class="line">li vins puis qu'il est respanduz ».</p>
               <p class="line">La cope fist a soi venir</p>
               <p class="line">tot la fist de besanz emplir</p>
               <p class="line">au pontonier la presenta</p>
               <p class="line">molt doucement l'aresona</p>
               <p class="line">« Sire » dist li vallez « Tenez</p>
               <p class="line">cest vostre amende sel prenez</p>
               <p class="line">encor vos dorrai ge du mien</p>
               <p class="line">ge quit que vos me feroiz bien ».</p>
               <p class="line">Aitant l'ont ainsi laissie</p>
               <p class="line">un petit se sont acoisie ;</p>
               <p class="line">mais la dame s'aperçut bien</p>
               <p class="line">que cil ne menja nule rien</p>
               <p class="line">un poi regarde son seignor</p>
               <p class="line">si li a dit par grant amor</p>
               <p class="line">« Cist damoiseaus est molt destroiz</p>
               <p class="line">il n'a mie ce qu'il volroit</p>
               <p class="line">ensement ploroit Blancheflor</p>
               <p class="line">qui çaienz fu ne sai quel jor ».</p>
               <p class="line">Molt li oï Floire nomer</p>
               <p class="line">et molt Blancheflor regreter</p>
               <p class="line">cil ot son non et le s'amie</p>
               <p class="line">tote la char li est fremie</p>
               <p class="line">« Dame » fait il « Gari m'avez</p>
               <p class="line">que vos m'amie me nomez</p>
               <p class="line">ja ne partiromes ançois</p>
               <p class="line">que li presenz ert molt cortois ».</p>
               <p class="line">« Sire » ce dit le pontonnier</p>
               <p class="line">« Segurement pooez mengier</p>
               <p class="line">de vostre amie vos dirai</p>
               <p class="line">la verité quar bien la sai ».</p>
               <p class="line">Molt furent richement servi</p>
               <p class="line">quant il furent du dois parti</p>
               <p class="line">li pontonniers dist saigement</p>
               <p class="line">li plus l'entendent de la gent</p>
               <p class="line">« Sire » fait il « Or m'entendez</p>
               <p class="line">traiez vos ça, si m'escoutez</p>
               <p class="line">por Blancheflor ce m'est avis</p>
               <p class="line">estes venuz en cest pais</p>
               <p class="line">se ge vos en di verité</p>
               <p class="line">ne m'en devez savoir mal gré</p>
               <p class="line">laissiez la damoisele ester</p>
               <p class="line">quar ne poez recourer</p>
               <p class="line">li amiraus l'a achatee</p>
               <p class="line">qui en sa tor l'a enfermee</p>
               <p class="line">molt a o lui gentes puceles</p>
               <p class="line">que el monde n'en a plus beles</p>
               <p class="line">la tor fu faite et conpassee</p>
               <p class="line">quant Babiloine fu fondee</p>
               <p class="line">a grant merveille fu cil saiges</p>
               <p class="line">qui si conpassa les estaiges</p>
               <p class="line">ja l'une l'autre ne verra</p>
               <p class="line">ne son covine ne savra</p>
               <p class="line">il n'en a que .ii. en la tor</p>
               <p class="line">ce est Claris et Blancheflor</p>
               <p class="line">qui ensanble puissent parler</p>
               <p class="line">ne lor affaire raconter</p>
               <p class="line">iluec sera tote sa vie</p>
               <p class="line">jamais n'en averoiz baillie ».</p>
               <p class="line">Floire l'ooï, si chiet pasmez</p>
               <p class="line">et quant il se fu relevez</p>
               <p class="line">« Ha las ! » dist Floire « Qu'ai ge quis</p>
               <p class="line">por quoi issi de mon pais</p>
               <p class="line">por quoi ne fui morz par le roi</p>
               <p class="line">quant il estoit saisiz de moi</p>
               <p class="line">il avoit droit et ge oi tort</p>
               <p class="line">que son fill li avoie mort</p>
               <p class="line">hai chier pere que ferai</p>
               <p class="line">quant ge Blancheflor n'averai</p>
               <p class="line">se venir poisse a la tor</p>
               <p class="line">molt m'aleiast ceste doulor ».</p>
               <p class="line">« Sire » ce dit le pontonier</p>
               <p class="line">« Serjanz i quidiez gaagnier</p>
               <p class="line">la tor vos ferai ge mostrer</p>
               <p class="line">de loig la pooez esgarder ».</p>
               <p class="line">« Sire » dist Floire « Ge l'otroi,</p>
               <p class="line">por Dieu, aiez merci de moi ».</p>
               <p class="line">La nuit sont tuit en grant error,</p>
               <p class="line">et li vassaus fu en greignor</p>
               <p class="line">et de repos n'i ot noient,</p>
               <p class="line">et li pontoniers ensement.</p>
               <p class="line">Des que li jors fu esclairez</p>
               <p class="line">Floire s'est vestuz et chauciez</p>
               <p class="line">vient a ses homes congié prent</p>
               <p class="line">si lor a dit molt bonement</p>
               <p class="line">« Seignor » fait il « Vos remainroiz,</p>
               <p class="line">et ge irai quar il est droiz</p>
               <p class="line">maintenez vos joieusement</p>
               <p class="line">assez avroiz or et argent ».</p>
               <p class="line">Maintenant vint au pontonier</p>
               <p class="line">qui les serjanz li doit baillier</p>
               <p class="line">o lui est en la chanbre entrez</p>
               <p class="line">molt doucement fu apelez</p>
               <p class="line">« Sire, por Dieu, conseilliez moi</p>
               <p class="line">avez en vos pris nul conroi ? »</p>
               <p class="line">« Sire » ce dit le pontonier</p>
               <p class="line">« Ge ne vos sai prou conseillier</p>
               <p class="line">merveilles sui marriz du vos</p>
               <p class="line">quant ge vos voi si angoisseus</p>
               <p class="line">quant mais soffrir ne vos poez</p>
               <p class="line">.c. onces d'or o vos portez</p>
               <p class="line">quant vos venrez la bele tor</p>
               <p class="line">la ou est mise Blancheflor</p>
               <p class="line">se vos volez avant</p>
               <p class="line">si en revienet li serjant</p>
               <p class="line">une chose vos di ge bien</p>
               <p class="line">ne vos en mentirai de rien</p>
               <p class="line">onques voir nus hom ni entra</p>
               <p class="line">que nos puis reveission ça</p>
               <p class="line">en sa loge sist le portier</p>
               <p class="line">au roi ne sert d'autre mestier,</p>
               <p class="line">mais que des bricons decoler</p>
               <p class="line">que il puet la dedenz trover</p>
               <p class="line">se vos poez entrer dedenz</p>
               <p class="line">gardez que ne soiez pas lenz</p>
               <p class="line">a la tor alez maintenant</p>
               <p class="line">de mesurer faites senblant</p>
               <p class="line">quant vos verroiz celui venir</p>
               <p class="line">toz acesmé de vos ferir</p>
               <p class="line">gardez ne soiez oubliez</p>
               <p class="line">devant ses piez vos paroffrez</p>
               <p class="line">si li dites d'estrange terre</p>
               <p class="line">estes venuz merveilles querre</p>
               <p class="line">quar mesurer volez la tor</p>
               <p class="line">et la hautesce et la largor</p>
               <p class="line">por la merveille qu'il i a</p>
               <p class="line">puist estre vos esparnera</p>
               <p class="line">a preudome tien le portier</p>
               <p class="line">qu'a lui vos puissiez acointier</p>
               <p class="line">que il a vos vueille joer</p>
               <p class="line">gardez ne vos tiegne a aver</p>
               <p class="line">a lui joez segurement,</p>
               <p class="line">et si l'enviez bien souvent</p>
               <p class="line">se a lui poez gaaignier</p>
               <p class="line">n'aiez mie son avoir chier.</p>
               <p class="line">Mais tot maintenant li rendez</p>
               <p class="line">et del vostre encor assez</p>
               <p class="line">ainsi si puet l'en acointier</p>
               <p class="line">por bel servir et por loier</p>
               <p class="line">s'il vos semont en herbergaige</p>
               <p class="line">venez vos en en mon estaige</p>
               <p class="line">quar tote voies vos dirai</p>
               <p class="line">trestoz le mielz que savrai ».</p>
               <p class="line">Lors apela un sien seriant</p>
               <p class="line">« Moine les tost gel te comant</p>
               <p class="line">entre la tor et le vergier</p>
               <p class="line">moine le tot le droit sentier ».</p>
               <p class="line">La tor li monstre a delivre</p>
               <p class="line">ou la pucele estoit mise</p>
               <p class="line">« Sire » dit il « Et ge l'otroi »</p>
               <p class="line">Le damoisel met devant soi</p>
               <p class="line">tant l'a cil conduit et mené</p>
               <p class="line">que un petit sont arresté.</p>
               <p class="line">« Sire » dist il « Veez la tor</p>
               <p class="line">ainz tel ne vi d'empereor</p>
               <p class="line">faites le bien, si me creez</p>
               <p class="line">vostre saoul la regardez</p>
               <p class="line">ensanble o vos retornerons »</p>
               <p class="line">« Amis » dist Floire « Non ferons</p>
               <p class="line">alez vos an gel vos comant ».</p>
               <p class="line">Iluec departent emplorant</p>
               <p class="line">Flores a le sentier tenu</p>
               <p class="line">por autre ne l'a pas perdu</p>
               <p class="line">ainz ne fina jusqu'a l'entree</p>
               <p class="line">la porte trova deffermee.</p>
               <p class="line">Il esgarde sus el portail</p>
               <p class="line">dont li pilier sont a esmail</p>
               <p class="line">il vait avant, si a veües</p>
               <p class="line">unes letres ses a leues</p>
               <p class="line">adonc set bien a escient</p>
               <p class="line">que nus n'est de si haute gent</p>
               <p class="line">se il i entre sanz congié</p>
               <p class="line">que il n'en ait le chief tranchié.</p>
               <p class="line">Desor le mur a resgardé</p>
               <p class="line">qui fu de fin marbre listé</p>
               <p class="line">la letre voit desor assise</p>
               <p class="line">que li portiers i avoit mise</p>
               <p class="line">arrieres vait, si resgarda</p>
               <p class="line">quar a merveilles le douta ;</p>
               <p class="line">mais Blancheflor le reconforte</p>
               <p class="line">mais Blancheflor le rasseure</p>
               <p class="line">dont il sent l'angoisse et l'arsure</p>
               <p class="line">et cil qui noient ne doutoit</p>
               <p class="line">por s'amie qui enz estoit</p>
               <p class="line">molt isnelement i entra</p>
               <p class="line">onques por paor nel laissa.</p>
               <p class="line">A la tor est venuz errant</p>
               <p class="line">de mesurer a fait senblant</p>
               <p class="line">conbien avoit et haut et bas</p>
               <p class="line">une ligne i mist a conpas.</p>
               <p class="line">Li portiers set aperceüz</p>
               <p class="line">il met sa main au branc molu</p>
               <p class="line">Floire li joesne s'oublia</p>
               <p class="line">devant ses piez se presenta</p>
               <p class="line">ançois qu'il ait a lui josté</p>
               <p class="line">cil li a avant demandé</p>
               <p class="line">« Vassal es tu engigneor</p>
               <p class="line">qui ci mesures nostre tor ?</p>
               <p class="line">Ce saiches tu veraiement</p>
               <p class="line">molt as enpris fol hardement.</p>
               <p class="line">Conment es tu ainsi seurs</p>
               <p class="line">que tu regardes sor cez murs</p>
               <p class="line">ou tantes testes sont posees</p>
               <p class="line">qui çaienz ont esté coupees ?</p>
               <p class="line">La moie foi vos en plevis</p>
               <p class="line">qu'avuec les autres seroiz mis ».</p>
               <p class="line">« Sire » fist ele « Ge l'otroi</p>
               <p class="line">vostre plaisir faites de moi,</p>
               <p class="line">mais tant de respit me donez</p>
               <p class="line">que ge me soie desresniez</p>
               <p class="line">qui ge sui et de quel pais</p>
               <p class="line">et quel afaire ja ici quis.</p>
               <p class="line">Ge sui de molt loingtiegne terre</p>
               <p class="line">une grant chose venuz querre</p>
               <p class="line">quar mesurer vueil cele tor</p>
               <p class="line">la largece et la hautor</p>
               <p class="line">se m'en pooie repairer</p>
               <p class="line">g'en ferai une comencier ».</p>
               <p class="line">Dist li portiers « Gel vos plevis</p>
               <p class="line">que fol mestier avez empris</p>
               <p class="line">quant ne querez autre mestier</p>
               <p class="line">molt vos doit l'en bien espargnier ».</p>
               <p class="line">Par la mein destre le leva</p>
               <p class="line">molt le vit bel, si la ama</p>
               <p class="line">en sa loge le moine o soi</p>
               <p class="line">sanz le conmandement le roi.</p>
               <p class="line">« Amis » dist il « Or sachoiz bien</p>
               <p class="line">se des esches saviez rien</p>
               <p class="line">et a moi voliez joer</p>
               <p class="line">molt i porriez conquester ».</p>
               <p class="line">« Sire » dist Floire « Par ma foi</p>
               <p class="line">ge sai petit, ce poise moi.</p>
               <p class="line">Mais toz sui prez del conmencier</p>
               <p class="line">un jeu ou .ii. por essaier ».</p>
               <p class="line">Sor jons noveaus se sont assis</p>
               <p class="line">entr'aus .ii. ont l'eschequier pris</p>
               <p class="line">cil a assise sa mesniee,</p>
               <p class="line">et Floire a la soe saisie</p>
               <p class="line">ses geus assist molt saigement,</p>
               <p class="line">et li portiers molt lentement</p>
               <p class="line">.ii. geus joerent conmunaus</p>
               <p class="line">n'i a mes que les .ii. vassaus</p>
               <p class="line">onques cil vers li ne sot mot</p>
               <p class="line">Flores le sorjoa du tout</p>
               <p class="line">Floire li proz si bien joa</p>
               <p class="line">.l. onces d'or gaaigna.</p>
               <p class="line">Cil li a dit « Laissiez m'ester</p>
               <p class="line">quar ge ne vueil huimais joer ».</p>
               <p class="line">Tot son avoir li a rendu</p>
               <p class="line">dels tanz du sien li a tendu</p>
               <p class="line">« Amis » ce dit li pontonniers</p>
               <p class="line">« Vos n'estes mie pautoniers »,</p>
               <p class="line">puis li a la coupee livree.</p>
               <p class="line">Quant li portiers l'ot esgardee</p>
               <p class="line">« Amis » dist il « Ce sachiez bien</p>
               <p class="line">ge ne vos mentirai de rien</p>
               <p class="line">aucunne chose ai sor moi</p>
               <p class="line">dont vos faites itel desroi</p>
               <p class="line">ice ne puis ge pas savoir</p>
               <p class="line">conquis m'avez par vostre avoir</p>
               <p class="line">par vostre avoir m'avez conquis</p>
               <p class="line">la moie foi vos en plevis</p>
               <p class="line">tote ta volenté ferai</p>
               <p class="line">ja por mavestié nel lerai ».</p>
               <p class="line">Quant l'ot ainsi asseuré,</p>
               <p class="line">lors l'en sot Floire molt bon gré,</p>
               <p class="line">lors li a conté la doulor</p>
               <p class="line">que il avoit por Blancheflor.</p>
               <p class="line">Li portiers l'ot, molt l'en pesa</p>
               <p class="line">ploreus et tristres l'apela</p>
               <p class="line">« Amis » dist il « Laissiez ester</p>
               <p class="line">vos ne la poez recovrer</p>
               <p class="line">li amiraus l'a achetee</p>
               <p class="line">qui en sa tor l'a enfermee</p>
               <p class="line">.x. anz a ja gel plevis</p>
               <p class="line">qu'a ceste porte fui ci mis</p>
               <p class="line">ainz puis ne me poi tant pener</p>
               <p class="line">que ge peusse enz entrer</p>
               <p class="line">il ni a mais que .ii. serjanz</p>
               <p class="line">chascun est riche et mananz</p>
               <p class="line">ne vos i vaudroit riens mesaige</p>
               <p class="line">quar ge sai bien tot lor coraige</p>
               <p class="line">nule riens ne prisent avoir</p>
               <p class="line">quar il ont bien lor estovoir</p>
               <p class="line">li rois les a faiz si cortois</p>
               <p class="line">quar il ne portent nus destrois</p>
               <p class="line">li rois les a si essauciez</p>
               <p class="line">que as tueaus d'or les fait pissier</p>
               <p class="line">s'il seulent les dames servir</p>
               <p class="line">molt richement a lor plaisir ».</p>
               <p class="line">Floire l'ooï, si se pasma,</p>
               <p class="line">et li portiers l'en releva</p>
               <p class="line">ambedui plorent grant duel font</p>
               <p class="line">sor l'eschequier la ou il sont.</p>
               <p class="line">Dist li portiers « Or me soffrez</p>
               <p class="line">or m'escoutez, si me creez</p>
               <p class="line">le mien par mi te partirai</p>
               <p class="line">de totes les choses que j'ai ».</p>
               <p class="line">« Sire » dist Floire « Grant merciz,</p>
               <p class="line">mais mi termes est molt petiz</p>
               <p class="line">vostre merci, ociez moi</p>
               <p class="line">quar de ma vie riens ne voi</p>
               <p class="line">quant jamais ne querrai m'amie</p>
               <p class="line">or n'ai ge cure de ma vie ».</p>
               <p class="line">« Sire » ce a dit le portier</p>
               <p class="line">« Quant ne vos puis esleescier</p>
               <p class="line">porchacier m'estuet vostre mort,</p>
               <p class="line">et si sai bien que ge ai tort ».</p>
               <p class="line">Li amiraus fait assanbler</p>
               <p class="line">totes les flors qu'il puet trover</p>
               <p class="line">quant les flors furent assanblees</p>
               <p class="line">devant la tor sont aportees.</p>
               <p class="line">Li rois a mandé le portier</p>
               <p class="line">por le present apareillier</p>
               <p class="line">« Amis » fait il « Or en penssez</p>
               <p class="line">faites le si con vos volez</p>
               <p class="line">les plus beles me retenez</p>
               <p class="line">savez por quoi vos le ferez</p>
               <p class="line">a Claris et a Blancheflor</p>
               <p class="line">qui ge ai donee m'amor »</p>
               <p class="line">et s'il dist « Sire, ge l'otroi »</p>
               <p class="line">atant s'en est partiz du roi</p>
               <p class="line">quant tuit furent fait li present</p>
               <p class="line">que de la flor n'i ot noient</p>
               <p class="line">n'en i ot mais que .ii. a faire,</p>
               <p class="line">mais ce estoient tuit li maire.</p>
               <p class="line">Li portiers vit le damoisel</p>
               <p class="line">plorant prist le par le mantel</p>
               <p class="line">« Amis » dit il « Velz tu morir ? »</p>
               <p class="line">« Oïl » fist il « Mielz que garir »</p>
               <p class="line">« Amis, mais remain avuec moi</p>
               <p class="line">ge te jurerai sor ma loi</p>
               <p class="line">que jamais jor ne te faudrai</p>
               <p class="line">tot mon avoir te partirai</p>
               <p class="line">ge te querrai une pucele</p>
               <p class="line">clere conme rose novele ».</p>
               <p class="line">Floire respont « Ce sanble raige</p>
               <p class="line">fille de roi de haut paraige</p>
               <p class="line">ou a m'amie me menez</p>
               <p class="line">ou delivrement m'ociez ».</p>
               <p class="line">Li portiers l'ot, molt l'enpesa</p>
               <p class="line">tristes et mornes l'en mena ;</p>
               <p class="line">puis la en la corbeille assis</p>
               <p class="line">de flors li a coverz le vis</p>
               <p class="line">environ l'a bien atorné</p>
               <p class="line">que ja ne doie estre blasmé.</p>
               <p class="line">Lors sont venuz li dui serjant,</p>
               <p class="line">et li portiers li dist itant</p>
               <p class="line">« Ce me porteroz Blancheflor</p>
               <p class="line">que li envoie son seignor</p>
               <p class="line">et li porteroiz cest present</p>
               <p class="line">en la tor n'ot huimes si grant ».</p>
               <p class="line">Et cil en sont a tot alé</p>
               <p class="line">quant li presenz lor fu livré</p>
               <p class="line">li dui serjant qui les flors portent</p>
               <p class="line">si sont chargié tuit se detordent</p>
               <p class="line">sovent ont maudit le potier</p>
               <p class="line">qui tant lor en a fait chargier</p>
               <p class="line">trop lor durerent li degré</p>
               <p class="line">qu'a merveille erent troussé.</p>
               <p class="line">Oez con grant mesaventure</p>
               <p class="line">et conme grant desconfiture</p>
               <p class="line">icele chanbre ont trespassee</p>
               <p class="line">qui lor ot esté conmandee.</p>
               <p class="line">Devant Claris le present font</p>
               <p class="line">iqui le laissent, si sen vont</p>
               <p class="line">Claris vint le present veoir</p>
               <p class="line">que les plus beles qui de avoir.</p>
               <p class="line">Floire cuida trover s'amie</p>
               <p class="line">giete les mains, si l'a saisie</p>
               <p class="line">quant Claris voit le damoisel</p>
               <p class="line">sachiez c'un poine l'en fu bel</p>
               <p class="line">un cri geta, si s'esvertue</p>
               <p class="line">aval la tor fu entendue</p>
               <p class="line">les damoiseles plus prochaines</p>
               <p class="line">l'en apelerent premeraines</p>
               <p class="line">« Claris bele que avez vos</p>
               <p class="line">qui si criez ? Dites le nos</p>
               <p class="line">savoir l'estuet a l'amiré</p>
               <p class="line">ne li puet mais estre celé ».</p>
               <p class="line">Ele respont conme senee</p>
               <p class="line">que feme est a paine egigniee</p>
               <p class="line">« Se ge criai grant droit en oi</p>
               <p class="line">faire l'estut que mais n'en poi</p>
               <p class="line">des flors issi un papeillon</p>
               <p class="line">qui me feri en son le front</p>
               <p class="line">de ce fui molt espoentee,</p>
               <p class="line">mais auques sui asseuree ».</p>
               <p class="line">Celes retornerent atant</p>
               <p class="line">Clari remest en son estant.</p>
               <p class="line">Quant Floire vit qui l'ot failli</p>
               <p class="line">forment se tint a escharni</p>
               <p class="line">isnelement se trait arriere</p>
               <p class="line">entre les flors covri sa chiere.</p>
               <p class="line">Lors vint li presenz Blancheflor</p>
               <p class="line">ele conmença sa doulor,</p>
               <p class="line">et quant Claris l'oï plorer</p>
               <p class="line">si la conmence a apeler</p>
               <p class="line">« Damoisele venez a moi</p>
               <p class="line">se soiez pas en tel effroi</p>
               <p class="line">venez veoir le mien present</p>
               <p class="line">quar çaienz n'ot huimais si gent »</p>
               <p class="line">« Ha » fet ele « Claris, Claris !</p>
               <p class="line">Con fais grant mal qui m'escharniz</p>
               <p class="line">jamais de flors n'avrai envie</p>
               <p class="line">quant de mon ami sui partie</p>
               <p class="line">ne flor ne rose que me vaut</p>
               <p class="line">quant ge n'ai Floire ne me chaut ».</p>
               <p class="line">Mais Claris l'a tant conjuree</p>
               <p class="line">que en la chambre en est entree.</p>
               <p class="line">Quant Floire ot venir s'amie</p>
               <p class="line">vers lui ne se celera mie,</p>
               <p class="line">mais isnelement se leva</p>
               <p class="line">vers lui corut, si l'enbraça</p>
               <p class="line">iluec ot grant enbracement</p>
               <p class="line">et molt merveillous baisement</p>
               <p class="line">tant con aleine lor dura</p>
               <p class="line">onques nus d'aus mot ne sona.</p>
               <p class="line">Quant porent ni s'andurer</p>
               <p class="line">le baisier et le s[o]upirer</p>
               <p class="line">Blancheflor parla premeraine</p>
               <p class="line">qui devant avoit esté vaine</p>
               <p class="line">« Claris enfin m'avez rendue</p>
               <p class="line">la flor ainz tel ne fu veüe</p>
               <p class="line">ne sai se ja puisse venir</p>
               <p class="line">en leu ou le puisse merir »</p>
               <p class="line">et Claris li a dit itant</p>
               <p class="line">« Alez vos en gel vos comant</p>
               <p class="line">ne me faite envie avoir</p>
               <p class="line">de ce que ge ne puis avoir ».</p>
               <p class="line">Blancheflor s'en part aitant</p>
               <p class="line">o sa joie qui molt est grant</p>
               <p class="line">en sa chanbre entre demoine</p>
               <p class="line">de son ami grant joie moine.</p>
               <p class="line">Li amiraus les fait servir</p>
               <p class="line">molt richement a lor plaisir</p>
               <p class="line">de Blancheflor pas ne savoit</p>
               <p class="line">de quel mestier ele servoit</p>
               <p class="line">s'il en seust la verité</p>
               <p class="line">lor afaire eust petit duré.</p>
               <p class="line">Or est la termine venue</p>
               <p class="line">que Blancheflor ot atendue</p>
               <p class="line">li amiraus la fist garnir</p>
               <p class="line">que le soit preste du servir</p>
               <p class="line">en la premiere matinee</p>
               <p class="line">en fu ele molt mal menee</p>
               <p class="line">quar la nuit vint a son ami</p>
               <p class="line">li uns de l'autre l'assasi</p>
               <p class="line">et de joer et d'envoisier</p>
               <p class="line">et d'acoler et de baisier</p>
               <p class="line">quant ce vint que il ajorna</p>
               <p class="line">li uns et l'autre s'oublia</p>
               <p class="line">estroit se tienent enbracie</p>
               <p class="line">molt estoient estroit coschie.</p>
               <p class="line">Quant l'amiraut se fu levé</p>
               <p class="line">si a un serjant apelé</p>
               <p class="line">« Diva » fait il « Vient Blancheflor ? »</p>
               <p class="line">« N'issi ençor hui de la tor »</p>
               <p class="line">« Ge croi molt bien » dist l'amiré</p>
               <p class="line">« Que ge sui trop matin levé</p>
               <p class="line">lons est li jors corte la nuit</p>
               <p class="line">respit ait quar achoison truis ».</p>
               <p class="line">Quant il vit le soleil haucier</p>
               <p class="line">et le jor crestre et essaucier,</p>
               <p class="line">lors est uns vallez apelé</p>
               <p class="line">et puis si li a comandé</p>
               <p class="line">« Or tost va dire Blancheflor</p>
               <p class="line">que malement sert son seignor</p>
               <p class="line">estrangement ont demoré</p>
               <p class="line">ne l'en savrai huimais bon gré ».</p>
               <p class="line">Et cil en monte les degrez</p>
               <p class="line">qui a merveille s'est hastez</p>
               <p class="line">en la chambre s'en est entrez</p>
               <p class="line">devant le lit s'est arrestez</p>
               <p class="line">si regarde les .ii. enfanz</p>
               <p class="line">« He, Dieus ! Con il sont avenanz »</p>
               <p class="line">Regarde les, si li est vis</p>
               <p class="line">que il s'entrebaisent toz dis</p>
               <p class="line">quida que ce fussent puceles</p>
               <p class="line">por les coulors qu'avoient beles</p>
               <p class="line">il ne les osa esveillier</p>
               <p class="line">a l'amiral le vait noncier.</p>
               <p class="line">Jus en avale les degrez</p>
               <p class="line">li amirauz a demandé</p>
               <p class="line">« Vient Blancheflor ? » « Ge vos plevis</p>
               <p class="line">qu'eles dorment lui et Claris »</p>
               <p class="line">« Ge croi molt bien » dist l'amirez</p>
               <p class="line">« Cel jor fui ge bien asotez</p>
               <p class="line">que ge lor fis congié doner</p>
               <p class="line">bien en devroie estre marriz</p>
               <p class="line">or en sui ge ja pres serviz</p>
               <p class="line">voir onques mar le se pensa</p>
               <p class="line">mes cors meismes i era ».</p>
               <p class="line">S'espee mist soz son mantel</p>
               <p class="line">par les degrez que molt sont bel</p>
               <p class="line">s'en est dedenz la chanbre entrez</p>
               <p class="line">devant le lit s'est arrestez</p>
               <p class="line">ou se gisoient li enfant</p>
               <p class="line">He, Dieus, quel duel que l'amirant</p>
               <p class="line">les a trouvez si endormiz</p>
               <p class="line">prochainement seront marriz.</p>
               <p class="line">Desor aus raioit le soleil</p>
               <p class="line">tant estoient cler et vermeil</p>
               <p class="line">qui bien les vosist esgarder</p>
               <p class="line">bien se pooist en aus mirer.</p>
               <p class="line">Li amiraus se trest arriere</p>
               <p class="line">molt fu dolenz de grant maniere</p>
               <p class="line">a soi meisme dist itant</p>
               <p class="line">« Molt par est mon barnaige grant</p>
               <p class="line">molt ai ci bele assanblee</p>
               <p class="line">ainz mais tele ne fu trouvee</p>
               <p class="line">molt doit icil tenir barnaige</p>
               <p class="line">qui or ateint cel pucelaige ».</p>
               <p class="line">Li amiraus s'en volt aler</p>
               <p class="line">quant il ooï Claris parler</p>
               <p class="line">« Hai, » fist ele « Blancheflor !</p>
               <p class="line">trop demorez vostre seignor</p>
               <p class="line">ge dout que ceste druerie</p>
               <p class="line">ne vos retort a vilenie ».</p>
               <p class="line">Li amiraus entent Claris</p>
               <p class="line">toz corrociez et toz marris</p>
               <p class="line">s'en est arriers au lit alez</p>
               <p class="line">a certes les a regardez</p>
               <p class="line">vit les traianz a la meschine</p>
               <p class="line">qui gisoient soz la poitrine</p>
               <p class="line">desor la Floire ne vit rien</p>
               <p class="line">quar il n'estoit reson ne bien.</p>
               <p class="line">Un poi leva les dras aval</p>
               <p class="line">et vit la feme et le vassal</p>
               <p class="line">le male et la feme connut</p>
               <p class="line">et si sot bien conment i fut</p>
               <p class="line">bien set qu'il avoient joé</p>
               <p class="line">forment se tint a malmené.</p>
               <p class="line">Li amiraus se trest arriere</p>
               <p class="line">a ses .ii. poinz debat sa chiere</p>
               <p class="line">du mal talent que il avoit</p>
               <p class="line">par un petit ne s'ocioit</p>
               <p class="line">quant il se fu asseurez</p>
               <p class="line">arriers au lit s'en est alez</p>
               <p class="line">la mein destre mist a l'espee</p>
               <p class="line">si l'a fors du fuerte gitee</p>
               <p class="line">acesme soi por aus ferir</p>
               <p class="line">or sont auques pres de morir.</p>
               <p class="line">Atant s'est Floire esveilliez</p>
               <p class="line">l'amiral vit molt fu iriez</p>
               <p class="line">quant il le vi si aprosmé</p>
               <p class="line">hardiement l'a apelé</p>
               <p class="line">« Si m'aïst Dieus, sire vassaus,</p>
               <p class="line">molt par avez fait que cruaus</p>
               <p class="line">qui ci vos estes enbatuz</p>
               <p class="line">ovuec m'amie a ses braz nuz ».</p>
               <p class="line">Dist l'amiralt « Vos dites voir</p>
               <p class="line">ge nel fis mie par savoir</p>
               <p class="line">s'en seusse la verité</p>
               <p class="line">ja cest plait n'eusse trové ».</p>
               <p class="line">Li amiraus arriers s'en vet</p>
               <p class="line">les .ii. enfanz ensanble let,</p>
               <p class="line">mais de ce fist molt aproisier</p>
               <p class="line">quar il nes volt mesaesier</p>
               <p class="line">croistre lor fist lor livroison</p>
               <p class="line">por ce qu'el avoit conpaignon</p>
               <p class="line">cil sont remes en grant error</p>
               <p class="line">tenrement plorent nuit et jor</p>
               <p class="line">forment se doivent esmaier</p>
               <p class="line">quar lor mort voient aprochier,</p>
               <p class="line">mais amors les asseuroit</p>
               <p class="line">qui autre conseil lor donoit</p>
               <p class="line">il lor disoit « Porquoi plorez ?</p>
               <p class="line">Baudor et joie demenez</p>
               <p class="line">vos que chaut se vos i morez</p>
               <p class="line">quant vos ensanble vos tenez ».</p>
               <p class="line">Cil ont tot le terme atendu</p>
               <p class="line">prochainement lor ert venu</p>
               <p class="line">au terme i ot .l. rois</p>
               <p class="line">et d'amirauz .lx. et .iii.</p>
               <p class="line">quant tant princes i a jostez</p>
               <p class="line">de l'autre gent i a assez.</p>
               <p class="line">Quant assanblez fu li barnaiges</p>
               <p class="line">li rois se dresce en son estaige</p>
               <p class="line">un faudestuel fait aporter</p>
               <p class="line">desus s'en vait li rois ester.</p>
               <p class="line">Au pueple dist conmunalment</p>
               <p class="line">conment il trova cele gent</p>
               <p class="line">qui en sa tor erent enclos</p>
               <p class="line">molt li ont abaissie son los</p>
               <p class="line">il les conmanda a jugier</p>
               <p class="line">il se voloit menois vengier.</p>
               <p class="line">Entre les autres ot un roi</p>
               <p class="line">prodom et sages de sa loi</p>
               <p class="line">quant les amanz ooï jugier</p>
               <p class="line">et lor torment apareillier</p>
               <p class="line">ja puis qu'il puisse ni morront</p>
               <p class="line">ce poise lui quant mal mis sont</p>
               <p class="line">a grant merveille fu iriez</p>
               <p class="line">« Hai, » fait il « Sire amirez !</p>
               <p class="line">se ge di bien, si m'entendez</p>
               <p class="line">molt doit l'en bien querre son droit</p>
               <p class="line">en quel leu que il onques soit</p>
               <p class="line">se li vallez pot enging querre</p>
               <p class="line">qui est venuz d'estrange terre</p>
               <p class="line">conment il pallast a s'amie</p>
               <p class="line">nel tenez mie a vilenie</p>
               <p class="line">en ceste cort n'a chevalier</p>
               <p class="line">s'il me voloit desafier</p>
               <p class="line">que il ne me trovast armé</p>
               <p class="line">sor mon cheval enmi cel pré ».</p>
               <p class="line">Dist l'amirauz « Vos dites bien,</p>
               <p class="line">mais dolenz sui sor tote rien</p>
               <p class="line">quant j'ai perdue Blacheflor</p>
               <p class="line">dont ge quidoie avoir l'amor</p>
               <p class="line">por tant les covenra morir</p>
               <p class="line">que nus ne les puet garantir ».</p>
               <p class="line">Lors apela .iiii. serjanz</p>
               <p class="line">qui alerent por les enfanz</p>
               <p class="line">cil devalerent de la tor</p>
               <p class="line">qui de la mort sont en error</p>
               <p class="line">li uns vers l'autre est enbrunchiez</p>
               <p class="line">si regrestent lor amistiez</p>
               <p class="line">molt se venoient doulosant</p>
               <p class="line">por aus ploroient mainte gent.</p>
               <p class="line">Par les rens dient li baron</p>
               <p class="line">« Veez seignor quar en parlon</p>
               <p class="line">con par sont ore d'un senblat</p>
               <p class="line">molt se vienent or dolousant ».</p>
               <p class="line">« Hai, » fait il « Nobiles ber !</p>
               <p class="line">quar les nos laissez racheter ? »</p>
               <p class="line">Dist l'amirauz « Ce ne valt rien</p>
               <p class="line">une chose sachiez vos bien</p>
               <p class="line">or ne argent nel puet garir</p>
               <p class="line">qui ne les coivegne morir ».</p>
               <p class="line">Il lor a dit « Venez avant</p>
               <p class="line">por quoi avez demore tant ? »</p>
               <p class="line">« Sire » dist Floires « Ge l'otroi</p>
               <p class="line">premierement ferez sor moi</p>
               <p class="line">vos me trovastes en la tor</p>
               <p class="line">toz nuz gisant o Blancheflor</p>
               <p class="line">que molt [l'av]oie desirree</p>
               <p class="line">ceste m[o]rt mi ert trop savores ».</p>
               <p class="line">De maintenant la teste a baisse,</p>
               <p class="line">et Blancheflor la soe baisse</p>
               <p class="line">si a sa teste presentee</p>
               <p class="line">la ou li rois tenoit s'espee.</p>
               <p class="line">« Hai, » fait el « Sire amiran !</p>
               <p class="line">ferez sor moi gel vos conmant</p>
               <p class="line">a tort ociez mon ami,</p>
               <p class="line">mais ge l'ai molt bien deservi,</p>
               <p class="line">mais ocez moi maintenant »</p>
               <p class="line">et Floire est sailliz avant</p>
               <p class="line">« Hai, » fait il « Sire amirez !</p>
               <p class="line">ne faites pas teus crualtez</p>
               <p class="line">ge doi molt bien morir premier</p>
               <p class="line">bien vos devez de moi vengier</p>
               <p class="line">ge vueil morir davant m'amie</p>
               <p class="line">de tant l'avrai desavanciee</p>
               <p class="line">ge li tenrai la conpaignie</p>
               <p class="line">par foi ge ne li faurai mie ».</p>
               <p class="line">Li uns por l'autre s'avençoit</p>
               <p class="line">et sa teste li presentoit</p>
               <p class="line">tant li dui enfant hasté</p>
               <p class="line">que de soz l'onbre gité</p>
               <p class="line">tote la mein ot endolee</p>
               <p class="line">por l'espee qu'il ot portee.</p>
               <p class="line">Tuit sont par les rens esbahi</p>
               <p class="line">tuit estoient remes li cri</p>
               <p class="line">n'atendoient se la mort non</p>
               <p class="line">con il erent en tel friçon.</p>
               <p class="line">Ez vos venu un messagier</p>
               <p class="line">a esperon sor un destrier</p>
               <p class="line">la presse ront et vient avant</p>
               <p class="line">« Hai, » fait il « Sire amirant !</p>
               <p class="line">vos jostises volez tenir,</p>
               <p class="line">mais noveles devez oir</p>
               <p class="line">Jonas de Handres l'aumaçor</p>
               <p class="line">qui d'Acianon est seignor</p>
               <p class="line">est arrivez en cel rivaige</p>
               <p class="line">o soi .m. homes d'un langaige</p>
               <p class="line">iluec s'est li rois herbergie</p>
               <p class="line">et si m'a a vos envoie</p>
               <p class="line">si vos mande que Babiloine</p>
               <p class="line">li soit rendue sanz essoine</p>
               <p class="line">alez, si li ren[dez l]es cles</p>
               <p class="line">ou un hom † † † trametez</p>
               <p class="line">qui vost ost vers lui desregnier</p>
               <p class="line">tant est mes sires fort et fier</p>
               <p class="line">ja ne porroiz home trover</p>
               <p class="line">qui vers lui ost el chanp entrer ».</p>
               <p class="line">Li amiraus est enbronchiez</p>
               <p class="line">et ses homes voit abosmez</p>
               <p class="line">n'i a cel qui un mot li die</p>
               <p class="line">molt lor est la vigor faillie.</p>
               <p class="line">Floire les vit si esbahiz</p>
               <p class="line">si est desus ses piez sailliz</p>
               <p class="line">« Hai, » fait il « Sire amiranz !</p>
               <p class="line">Molt est ceste vergoigne granz</p>
               <p class="line">quar respoirez a cest messaige</p>
               <p class="line">qui chalange vostre heritaige</p>
               <p class="line">quant il n'i a prince ne roi</p>
               <p class="line">qu'il li die ne ce ne quoi</p>
               <p class="line">donez respit moi et m'amie</p>
               <p class="line">que ni perdon menbre ne vie</p>
               <p class="line">ge conbatrai a l'aumaçor</p>
               <p class="line">por sauver vos et vostre hennor ».</p>
               <p class="line">Li amiraus le regarda</p>
               <p class="line">petite chose li senbla</p>
               <p class="line">« Diva » fait il « Es tu si proz</p>
               <p class="line">qui ce velz faire por nos toz ?</p>
               <p class="line">Molt as moi et ma gent garie</p>
               <p class="line">ge doig respit t[oi] et t'amie ».</p>
               <p class="line">Et Floire li a respondu</p>
               <p class="line">« Des que ge sui a tant venu</p>
               <p class="line">faites les ar[me]s aporter »</p>
               <p class="line">Dist l'amiraus « Tu dis que ber ».</p>
               <p class="line">Trois chanbellans l'envoia</p>
               <p class="line">et a merveilles les hasta</p>
               <p class="line">a un perron de soz la tor</p>
               <p class="line">armerent Floire a grant henor</p>
               <p class="line">a li armer ot .xxx. rois</p>
               <p class="line">et amirauz .lx. et .iii.</p>
               <p class="line">hauberc ot bon et heaume chier</p>
               <p class="line">meillor n'estut a chevalier.</p>
               <p class="line">Floire envoia por s'espee</p>
               <p class="line">que el palais ot aportee</p>
               <p class="line">li pontoniers li envoia</p>
               <p class="line">quant il la tint grant joie en a.</p>
               <p class="line">Blancheflor la li çaint s'amie</p>
               <p class="line">voiant tote la baronie</p>
               <p class="line">li anmiraus fait un destrier</p>
               <p class="line">molt richement apareillier</p>
               <p class="line">Floire li proz i est montez,</p>
               <p class="line">et un escu li fu donez</p>
               <p class="line">hante ot roi de bien tenant.</p>
               <p class="line">Belement dist a l'amirant</p>
               <p class="line">« Or sui armez, vostre merci,</p>
               <p class="line">en cel pré voi vostre ennemi</p>
               <p class="line">faites amener Blancheflor</p>
               <p class="line">a cez fenestres de la tor</p>
               <p class="line">quar tant con ge verrai m'amie</p>
               <p class="line">ne penserai a coardie ».</p>
               <p class="line">Dist l'amiraus « Et ge l'otroi</p>
               <p class="line">ele venra ensanble o moi ».</p>
               <p class="line">Lors l'a Floire un poi cenee</p>
               <p class="line">si a la manche desfermee</p>
               <p class="line">si a tant aouert le braz</p>
               <p class="line">que il en agite le laz</p>
               <p class="line">a tot li a sanglent baillié</p>
               <p class="line">.m. enplorerent de pitié</p>
               <p class="line">ilueques sot bien l'amiré</p>
               <p class="line">que li enfant s'orent amé.</p>
               <p class="line">Tote la gent grant joie font</p>
               <p class="line">qui laienz en la cité sont</p>
               <p class="line">quant il voient le chevalier</p>
               <p class="line">si bien armé sor son destrier</p>
               <p class="line">la porte li ont desfermee</p>
               <p class="line">Floire s'en ist lance levee</p>
               <p class="line">li aumaçors est fors et granz</p>
               <p class="line">petit est mendre d'un jaiant,</p>
               <p class="line">et Floire est el pré venu</p>
               <p class="line">lance levee tint l'escu.</p>
               <p class="line">Quant l'aumaçor le vit venir</p>
               <p class="line">et les armes si bien tenir</p>
               <p class="line">petite chose li sanbla</p>
               <p class="line">par contraire li demanda</p>
               <p class="line">« Es tu mesaige ? Di le moi »</p>
               <p class="line">Floire respont « Oïl le roi</p>
               <p class="line">laisse tes armes met les jus</p>
               <p class="line">ne vueil que t'en travailliez plus</p>
               <p class="line">n'ai coraige de toi touchier</p>
               <p class="line">n'i porroie riens gaaignier</p>
               <p class="line">se ge t'avoie el chanp vaincu</p>
               <p class="line">ja n'en seroit mon pris creu ».</p>
               <p class="line">Et Floire li respont itant</p>
               <p class="line">« De ce faire n'ai nul talent</p>
               <p class="line">la joste vueil por mon seignor »</p>
               <p class="line">« Or l'averas » dit l'aumaçor</p>
               <p class="line">« Il me doit Babiloine rendre</p>
               <p class="line">encor la puisse ge atendre</p>
               <p class="line">si di qu'il en est parjurez ».</p>
               <p class="line">« Certes » dist Floire « Vos mentez</p>
               <p class="line">bien l'os de parjure deffendre</p>
               <p class="line">se vos la bataille ossez prenre »</p>
               <p class="line">« Conment deable » dist Jonas</p>
               <p class="line">« dis tu que tu te conbatras</p>
               <p class="line">font il ainsi en ton pais</p>
               <p class="line">et el regne dont tu venis ?</p>
               <p class="line">Que il se conbatent ençois</p>
               <p class="line">que il soient ne duc ne rois</p>
               <p class="line">ne d'escu se saiche covrir</p>
               <p class="line">ne vers preudome en chanp venir ?</p>
               <p class="line">Certes, mar fu ton vasselaige</p>
               <p class="line">quant tu ne vienz en ton aage</p>
               <p class="line">quar le fai bien, si te recroi</p>
               <p class="line">en cest pais te ferai roi</p>
               <p class="line">si te querrai une pucele</p>
               <p class="line">en tot cest siecle n'a tant bele ».</p>
               <p class="line">« Certes » fait Floire « J'ai amie</p>
               <p class="line">qui ni ert oan por vos gerpreie</p>
               <p class="line">vez la la a cez fenestraus</p>
               <p class="line">ou el estait o ses vassaus</p>
               <p class="line">ne faison pas lonc pallement</p>
               <p class="line">que nos esgardent mainte gent ».</p>
               <p class="line">L'aumaçor voit joster l'estuet</p>
               <p class="line">que autre chose estre ne puet</p>
               <p class="line">tant se fia en sa vertu</p>
               <p class="line">a terre a geté son escu</p>
               <p class="line">l'espie a tantost recouré</p>
               <p class="line">le fer en mist lez son costé</p>
               <p class="line">le cheval point de grant ahir</p>
               <p class="line">de grant vertu le vait ferir</p>
               <p class="line">tel cop li done sor l'escu</p>
               <p class="line">que tot li a frait et fendu</p>
               <p class="line">desor l'auberc l'a encontré,</p>
               <p class="line">mais il l'a si serre trouvé</p>
               <p class="line">que nel pot onques remuer,</p>
               <p class="line">mais le covint ainsi passer.</p>
               <p class="line">Et Floire l'a menois feru</p>
               <p class="line">le blanc hauberc li a ronpu</p>
               <p class="line">enpoint le bien de sa vertu</p>
               <p class="line">contre terre l'a abatu.</p>
               <p class="line">Dist l'amiraus « Or est ainsi</p>
               <p class="line">veez a pié nostre enemi</p>
               <p class="line">cist vallez est de grant vertu</p>
               <p class="line">de haute gent ce croi nez fu</p>
               <p class="line">ge nel vosisse avoir ocis</p>
               <p class="line">por trestot lor de cest pais ».</p>
               <p class="line">Li aumaçors se releva</p>
               <p class="line">feruz se sent molt li pese</p>
               <p class="line">quant il vit son costé seigner</p>
               <p class="line">et son escu el pré entier</p>
               <p class="line">cele part vait au colle pent</p>
               <p class="line">el cheval monte maintenant</p>
               <p class="line">il a le bon espié cuivré,</p>
               <p class="line">et Floire vint tot abrivé</p>
               <p class="line">or li estuet joster manois</p>
               <p class="line">Floire fu saiges et cortois</p>
               <p class="line">irous estoient li vassal</p>
               <p class="line">molt estoient bon lor cheval</p>
               <p class="line">merveillous cous se sont doné</p>
               <p class="line">que li escu sont estroé</p>
               <p class="line">des lances volent li troncon</p>
               <p class="line">du cors se hurtent li baron.</p>
               <p class="line">Molt forment se sont estoné</p>
               <p class="line">endui sont a terre versé</p>
               <p class="line">dist l'amiraus « Ge vos affi</p>
               <p class="line">onquess meillor joste ne vi</p>
               <p class="line">bien le fait nostre chanpion</p>
               <p class="line">molt reçoit bien son conpaignon ».</p>
               <p class="line">Des que il furent redrecié</p>
               <p class="line">du fuerre sont li brant sachié</p>
               <p class="line">et enbracierent les escuz</p>
               <p class="line">requierent soi par grant vertuz.</p>
               <p class="line">Dist l'aumaçor « Or est ainsi</p>
               <p class="line">onques de toi meillor ne vi</p>
               <p class="line">des que tu es sor ton cheval</p>
               <p class="line">n'estuet querre meillor vassal</p>
               <p class="line">or es a l'espee venuz</p>
               <p class="line">huimais ert foible ta vertuz</p>
               <p class="line">grant doulors est que tu morras</p>
               <p class="line">por la proece que tu as</p>
               <p class="line">quar le fai bien, si te recroi »</p>
               <p class="line">« Certes » dist Floire « Ge l'otroi,</p>
               <p class="line">mais recreanz vos clamerez</p>
               <p class="line">et vostre espee me rendrez »</p>
               <p class="line">« Ice n'ert hui » ce dit Jonas</p>
               <p class="line">« Or i parra que tu feras ».</p>
               <p class="line">Lors s'est coverz ferir le vait</p>
               <p class="line">Floire si radement s'estet</p>
               <p class="line">c'onques ne li daigna guenchir,</p>
               <p class="line">mais il le fiert par te ahir</p>
               <p class="line">que il le fist ageloignier</p>
               <p class="line">a la terre l'estut ploier.</p>
               <p class="line">Grant poor ot li amiré</p>
               <p class="line">dedenz sont tuit espoanté</p>
               <p class="line">Floire ot honte, si salt sus</p>
               <p class="line">a ceste foiz n'i ot il plus</p>
               <p class="line">ferir le vait isnelement</p>
               <p class="line">desus le heaume flanboiant</p>
               <p class="line">grant fu la force du vassal</p>
               <p class="line">li cous descendi contre val</p>
               <p class="line">a donc a bien Jonas veü</p>
               <p class="line">que Floire ert de grant vertu</p>
               <p class="line">ferir le vait isnelement</p>
               <p class="line">a mont el heaume qui resplent</p>
               <p class="line">li cous est aval descendu</p>
               <p class="line">coupe la guige de l'escu</p>
               <p class="line">ele chaï en mi le pré</p>
               <p class="line">voiant la gent a l'amiré.</p>
               <p class="line">Li damoiseaus est molt marriz</p>
               <p class="line">quant de l'escu s'est desgarniz</p>
               <p class="line">du braz senestre secouri</p>
               <p class="line">et au destre l'ala ferir</p>
               <p class="line">li aumaçors l'escu li tent,</p>
               <p class="line">et cil i fiert tant durement</p>
               <p class="line">jusqu'an la boucle le trancha</p>
               <p class="line">forz fu li fuz, si l'empira.</p>
               <p class="line">Quant il quida s'espee avoir</p>
               <p class="line">enqui la covint remanoir</p>
               <p class="line">estez le vos si avenu</p>
               <p class="line">qu'il n'a ne lance ne escu.</p>
               <p class="line">Quant l'aumaçor le voit ainsi</p>
               <p class="line">vers lui se trest, si l'a saisi</p>
               <p class="line">molt fait g[ran]t joie l'aumaçor</p>
               <p class="line">petit li † † † † † sa doulor</p>
               <p class="line">si soef porte le danzel</p>
               <p class="line">con fait li lous porter l'aigniel.</p>
               <p class="line">Quant l'amiraus porter l'en voit</p>
               <p class="line">que quidez vos que de lui soit ?</p>
               <p class="line">As fenestres chaï pasmez</p>
               <p class="line">et quant il se fu relevez</p>
               <p class="line">si dist as siens « Qu'el la ferons ?</p>
               <p class="line">Vaincuz est nostre chanpions</p>
               <p class="line">or ert Babiloine rendue</p>
               <p class="line">que nos avons tanz jors tenue ».</p>
               <p class="line">En la vile a criz et grant plor</p>
               <p class="line">molt sont dolent de lor seignor</p>
               <p class="line">quant Blancheflor l'en vit porter</p>
               <p class="line">si li conmence a escrier</p>
               <p class="line">« Ha, » fait ele « Floire li proz !</p>
               <p class="line">soviegne vos de voz amors</p>
               <p class="line">n'obliez mie vostre amie</p>
               <p class="line">que vos avez çaienz laissie</p>
               <p class="line">souviegne vos amis du laz</p>
               <p class="line">qui orainz fu gitez du braz ».</p>
               <p class="line">Floire a s'amie entendue</p>
               <p class="line">c'est por noient si sautue</p>
               <p class="line">li aumaçors a tot s'en vet</p>
               <p class="line">a une falaise se tret</p>
               <p class="line">qui molt estoit et haute et granz</p>
               <p class="line">de de† † † ert li desrubanz</p>
               <p class="line">se il† † † ait iluec aler</p>
               <p class="line">james n'en † † ra l'en parler</p>
               <p class="line">iluec le † † ngeront grifon</p>
               <p class="line">ou ors ou liepart ou lion.</p>
               <p class="line">Floire se vit si justisier</p>
               <p class="line">molt li dut forment ennuier</p>
               <p class="line">il vit l'espee enmi l'escu</p>
               <p class="line">ou il avoit le cop feru.</p>
               <p class="line">Jonas a la soe estoié</p>
               <p class="line">li damoiseaus l'a fors sachieé</p>
               <p class="line">encontremont l'en a levee</p>
               <p class="line">sel fiert du poig et de l'espee</p>
               <p class="line">si que le fist ageloignier,</p>
               <p class="line">lors li estut le braz laschier.</p>
               <p class="line">Floire eschape, si saut sus</p>
               <p class="line">et dist itant or ni a plus</p>
               <p class="line">outre moi † † † n m'avez porté</p>
               <p class="line">si ne vos † † † † † oint de gré</p>
               <p class="line">or en avrez le gerredon</p>
               <p class="line">jusqu'a petit departiron.</p>
               <p class="line">Li aumaçors set bien et voit</p>
               <p class="line">que il fooïr ne se pooit</p>
               <p class="line">Floire tenoit sa grant espe[e]</p>
               <p class="line">molt l'en dona pesant colee</p>
               <p class="line">amont el heaume reluis[an]t</p>
               <p class="line">merveilles i ot cop pes[ant]</p>
               <p class="line">la destre espaule li trancha</p>
               <p class="line">a la terre le trebus[ch]a.</p>
               <p class="line">Dist l'aumaçor « Ge sui vaincuz »</p>
               <p class="line">Respont Floire « Bien est veuz</p>
               <p class="line">forment m'avez hui menacié</p>
               <p class="line">un poi vos ai or souploié »</p>
               <p class="line">Ni us hom venter ne se devroit</p>
               <p class="line">por sa force se il l'avoit</p>
               <p class="line">devant qu'il venist au torner,</p>
               <p class="line">lors porroit il son pris monstrer.</p>
               <p class="line">Ferir le vait molt se hasta</p>
               <p class="line">por le pueple qui l'esgarda</p>
               <p class="line">a tot l'eaume la teste en prent</p>
               <p class="line">li cors a la terre s'estent</p>
               <p class="line">il trait l'espee de l'escu</p>
               <p class="line">ou il avoit le cop feru</p>
               <p class="line">la teste prent de l'aversier</p>
               <p class="line">le grant [e]spie et [le] destrier</p>
               <p class="line">† oignan † † † † † † † vers la cité</p>
               <p class="line">† molt bien a le chanp finé.</p>
               <p class="line">[L] i amiraus s'en esjoi</p>
               <p class="line">si home sont tuit esbau† †</p>
               <p class="line">il se devalent du donjon</p>
               <p class="line">l'amiraut et si conpaignon</p>
               <p class="line">s'en issirent o Blancheflor</p>
               <p class="line">receu l'ont a grant henor.</p>
               <p class="line">Floire lor fist riche present</p>
               <p class="line">le chief de l'aumacçr lor rent</p>
               <p class="line">le grant espie et le destrier</p>
               <p class="line">li amiranz que molt l'ot chier</p>
               <p class="line">le conmande a desarmer,</p>
               <p class="line">et cil respondi conme ber</p>
               <p class="line">« S'en iront ainsi cele gent</p>
               <p class="line">de vos ne se gardent noient</p>
               <p class="line">vos en seroiz deshennorez »</p>
               <p class="line">« Il se dist voir » dist l'amirez</p>
               <p class="line">« Armez vos tost gel vos comant</p>
               <p class="line">et il ne tarderent noiant ».</p>
               <p class="line">Lors ont les garnemenz vestiz</p>
               <p class="line">il nel firent mie a enviz</p>
               <p class="line">molt veissiez as escuiers</p>
               <p class="line">armes traire fors et destriers</p>
               <p class="line">et porter lances et escuz,</p>
               <p class="line">et il en sont menois issuz.</p>
               <p class="line">L'amiraus a Blancheflor prise</p>
               <p class="line">a Floire l'a en la mein mise</p>
               <p class="line">si li a dit « Or en penssez</p>
               <p class="line">que l'aumaçor vaincu avez</p>
               <p class="line">ge vueil que vostre en soit l'enor</p>
               <p class="line">quar molt estes de grant valor</p>
               <p class="line">molt estoit bele la conpaigne</p>
               <p class="line">qui alee ere a l'ensaigne »</p>
               <p class="line">et li vallez les maine [et] g† †</p>
               <p class="line">qui molt aime chevalerie</p>
               <p class="line">toz les galoz seurement</p>
               <p class="line">cil ne se gardoient noient</p>
               <p class="line">quar molt erent en grant tristor</p>
               <p class="line">et grant duel font de lor seignor</p>
               <p class="line">[et] cil les ont manois [feruz]</p>
               <p class="line">toz enbrunchiez sor les escuz</p>
               <p class="line">plus [en] ot [m]ort de .ii. milliers</p>
               <p class="line">a l† † anbler des chevaliers</p>
               <p class="line">cil se corent sempres armer,</p>
               <p class="line">mais il ne pueent recourer</p>
               <p class="line">vueillent ou non se laissent prenre</p>
               <p class="line">quar il ne se pueent deffendre</p>
               <p class="line">quant cil les ont desbaretez</p>
               <p class="line">ses ont liez et encouplez.</p>
               <p class="line">En la cité les en menerent</p>
               <p class="line">a grant joie s'en retornerent</p>
               <p class="line">coillir firent les paveillons</p>
               <p class="line">et la richece des barons</p>
               <p class="line">d'argent et d'or et de vaisse† †</p>
               <p class="line">onques nus hom ne vit tant beaus</p>
               <p class="line">de riches pailes de deniers</p>
               <p class="line">firent chargier .ii. .c. somiers</p>
               <p class="line">nus hom ne set l'avoir esmer</p>
               <p class="line">que il en firent aporter.</p>
               <p class="line">Cel jor fu Babiloine emplie</p>
               <p class="line">quar molt fu grant la baronie</p>
               <p class="line">quant l'amiraut vit les prisons</p>
               <p class="line">et les princes et les barons</p>
               <p class="line">que Floire li fist amener</p>
               <p class="line">en sa chartre les fist giter</p>
               <p class="line">tant en i fist icel jor metre</p>
               <p class="line">si con el livre dit la letre</p>
               <p class="line">que il n'en i pot plus entrer</p>
               <p class="line">li amirauz les fist doner</p>
               <p class="line">ainz n'ot en la vile borjois</p>
               <p class="line">ne si vilain ne si cortois</p>
               <p class="line">se il volt demander prison</p>
               <p class="line">qu'il n'en ait un de livroison</p>
               <p class="line">l'avoir et la grant manantie</p>
               <p class="line">el pris en la herbergerie.</p>
               <p class="line">Devant la tor l'ont aportee</p>
               <p class="line">en la place l'ont assenblee</p>
               <p class="line">prodom et sage ert l'amirant</p>
               <p class="line">Floire apela et dist itant</p>
               <p class="line">« † ailes prisons et vos l'avoir</p>
               <p class="line">si en faites vostre voloir »</p>
               <p class="line">« Sire » dist Floire « Grant merciz ».</p>
               <p class="line">Lors fist venir granz et p[e]t[iz]</p>
               <p class="line">si lor a maintenant doné</p>
               <p class="line">l'avoir et la grant [r]icheté</p>
               <p class="line">molt lor † † † † † saigement</p>
               <p class="line">les pailes et l'or et l'argent</p>
               <p class="line">onques nus plaindre ne s'en pot</p>
               <p class="line">ne nus si povre n'en i ot</p>
               <p class="line">qui n'en eust en son endroit</p>
               <p class="line">selonc le pris qu'il en avoit</p>
            </div>
         </section>
      </main>
      <footer>
         <p>© 2025 Eleonora Cannavacciuolo. Digital Humanities Project.</p>
      </footer>
   </body>
</html>
