<?xml version="1.0" encoding="UTF-8"?>
<div class="edition-text">
   <div class="text">
      <p class="line" id="msB1">Oez seingneur tuit li amant</p>
      <p class="line" id="msB2">Cil qui d'amors se vont penant</p>
      <p class="line" id="msB3">Li chevalier et les puceles</p>
      <p class="line" id="msB4">Li damoisel les damoiseles</p>
      <p class="line" id="msB5">S'a cest conte voulez entendre</p>
      <p class="line" id="msB6">Moult i porroiz d'amours aprendre</p>
      <p class="line" id="msB7">Ce est du roy Floire l'enfant</p>
      <p class="line" id="msB8">Et de Blancheflor la vaillante</p>
      <p class="line" id="msB9">De cui Berte aus granz piez fu nee</p>
      <p class="line" id="msB10">Puis fu en France coronnee</p>
      <p class="line" id="msB11">Fame fu au gentill baron</p>
      <p class="line" id="msB12">Pepin le roy pere Charlon</p>
      <p class="line" id="msB13">Berte fu mere Charlemainne</p>
      <p class="line" id="msB14">Qui puis tint et France et le Mainne</p>
      <p class="line" id="msB15">Floire son pere que vous di</p>
      <p class="line" id="msB16">Uns rois paiens l'engenoï</p>
      <p class="line" id="msB17">Et Blancheflour que tant ama</p>
      <p class="line" id="msB18">Uns quens crestiens l'engendra</p>
      <p class="line" id="msB19">Floires fu touz nez de paiens</p>
      <p class="line" id="msB20">Et Blancheflour de crestiens</p>
      <p class="line" id="msB21">Bauptizier se fist en sa vie</p>
      <p class="line" id="msB22">Floires por Blancheflor s'amie</p>
      <p class="line" id="msB23">Car en .i. biau jor furent né</p>
      <p class="line" id="msB24">Et en une nuit engendré</p>
      <p class="line" id="msB25">Puis que Floires fu crestiens</p>
      <p class="line" id="msB26">Li avint grant ennor et biens</p>
      <p class="line" id="msB27">Car puis fu il rois de Hongrie</p>
      <p class="line" id="msB28">Et de la terre de Bougrie</p>
      <p class="line" id="msB29">Uns siens oncles fu morz sans hs</p>
      <p class="line" id="msB30">Qui de Honguerie estoit rois</p>
      <p class="line" id="msB31">Floires ert fiuz de sa serour</p>
      <p class="line" id="msB32">Pour ce fu sires de l'ennour</p>
      <p class="line" id="msB33">Or sivrai mon proposement</p>
      <p class="line" id="msB34">Si parlerai avenaument</p>
      <p class="line" id="msB35">En une chambre entrai l'autrier</p>
      <p class="line" id="msB36">.i. venredi apres mengier</p>
      <p class="line" id="msB37">Pour deporter aus damoiseles</p>
      <p class="line" id="msB38">Dont en la chambre avoit de beles</p>
      <p class="line" id="msB39">En cele chambre .i. lit avoit</p>
      <p class="line" id="msB40">Qui d'un paile couvert estoit</p>
      <p class="line" id="msB41">Indes et rouz broudez par tors</p>
      <p class="line" id="msB42">Onques plus riches n'ot estors</p>
      <p class="line" id="msB43">Moult tint por boen et chier le paile</p>
      <p class="line" id="msB44">Ainc ne vint mieudres de Tessaile</p>
      <p class="line" id="msB45">Iluec m'assis pour escouter</p>
      <p class="line" id="msB46">Des puceles qu'oï parler</p>
      <p class="line" id="msB47">Les dames estoient serours</p>
      <p class="line" id="msB48">L'une a l'autre parlent d'amours</p>
      <p class="line" id="msB49">L'ainznee d'une amor contoit</p>
      <p class="line" id="msB50">A sa serour que moult amoit</p>
      <p class="line" id="msB51">Qui fu ja entre .ii. enfanz</p>
      <p class="line" id="msB52">Bien a passé plus de .vii. anz</p>
      <p class="line" id="msB53">Mes a .i. clerc dire l'oït</p>
      <p class="line" id="msB54">Qui l'avoit leu en escrit</p>
      <p class="line" id="msB55">El conmenca avenaument</p>
      <p class="line" id="msB56">Einsi dit el conmencement</p>
      <p class="line" id="msB57">Uns rois estoit issuz d'Espaigne</p>
      <p class="line" id="msB58">De chevaliers ot grant conpaigne</p>
      <p class="line" id="msB59">A navie fu mer passez</p>
      <p class="line" id="msB60">En Galice estoit arrivez</p>
      <p class="line" id="msB61">Fenix ot non si fu paiens</p>
      <p class="line" id="msB62">Passé ot mer fus crestiens</p>
      <p class="line" id="msB63">Pour u pais la praie prendre</p>
      <p class="line" id="msB64">Et les viles torner en cendre</p>
      <p class="line" id="msB65">.i. mois tout plain et .xv. dis</p>
      <p class="line" id="msB66">Sejourna li rois ou pais</p>
      <p class="line" id="msB67">Ainz ne fu jour qu'o sa mesniee</p>
      <p class="line" id="msB68">Ne feist li rois chevauchiee</p>
      <p class="line" id="msB69">Viles roboit avoir prenoit</p>
      <p class="line" id="msB70">Et a ses nes tout conduisoit</p>
      <p class="line" id="msB71">De .xxx. liues de rivage</p>
      <p class="line" id="msB72">Ne remanoit ne bues ne vache</p>
      <p class="line" id="msB73">Ne chastiaus ne bois en estant</p>
      <p class="line" id="msB74">Vileins ni vet son buef querant</p>
      <p class="line" id="msB75">Es vous le pais tot destruit</p>
      <p class="line" id="msB76">Paiens en ont joie et deduit</p>
      <p class="line" id="msB77">Dont s'en vont li rois reperier</p>
      <p class="line" id="msB78">Ses nes a fet appareillier</p>
      <p class="line" id="msB79">Puis apela de ses fourriers</p>
      <p class="line" id="msB80">Plus de .xl. chevaliers</p>
      <p class="line" id="msB81">Seingnor fet il car vous armez</p>
      <p class="line" id="msB82">Cil autre chargeront assez</p>
      <p class="line" id="msB83">Alez lasus en cez chemins</p>
      <p class="line" id="msB84">Guetier por rober pelerins</p>
      <p class="line" id="msB85">Dont s'en vont cil en la chanpaigne</p>
      <p class="line" id="msB86">Gardent aval parmi la plaigne</p>
      <p class="line" id="msB87">Pelerins voient qui montoient</p>
      <p class="line" id="msB88">La montaigne que il guetoient</p>
      <p class="line" id="msB89">Il leur vint seure ses assaillent</p>
      <p class="line" id="msB90">Et li pelerins se defaillent</p>
      <p class="line" id="msB91">Des pelerins tuit li plusor</p>
      <p class="line" id="msB92">Leur avoir rendent par amor</p>
      <p class="line" id="msB93">En la conpaingne ot .i. françois</p>
      <p class="line" id="msB94">Chevaliers ert preuz et courtois</p>
      <p class="line" id="msB95">Cil au baron Saint Jaque aloit</p>
      <p class="line" id="msB96">Une seue fille i menoit</p>
      <p class="line" id="msB97">Qui a l'apostre s'ert voee</p>
      <p class="line" id="msB98">Ainz qu'ele issist de la contree</p>
      <p class="line" id="msB99">Pour son mari qui morz estoit</p>
      <p class="line" id="msB100">De cui ou ventre enfant avoit</p>
      <p class="line" id="msB101">Li chevaliers se vout defendre</p>
      <p class="line" id="msB102">Mes il ne chaut de lui vif prendre</p>
      <p class="line" id="msB103">Ainz l'ocient sel leissent mort</p>
      <p class="line" id="msB104">La meschine mainent au port</p>
      <p class="line" id="msB105">Au roi Phenis l'ont presentee</p>
      <p class="line" id="msB106">Li rois l'a forment esgardee</p>
      <p class="line" id="msB107">Il paroit bien a son visage</p>
      <p class="line" id="msB108">Que ele estoit de haut parage</p>
      <p class="line" id="msB109">Et dist s'il puet qu'a la reïne</p>
      <p class="line" id="msB110">Fera present de la meschine</p>
      <p class="line" id="msB111">Car de tel chose li prea</p>
      <p class="line" id="msB112">Quant il mer por rober passa</p>
      <p class="line" id="msB113">Atant s'en entrent tuit es nes</p>
      <p class="line" id="msB114">Amont traient tretuit lor tres</p>
      <p class="line" id="msB115">Bon vent orent et bien portant</p>
      <p class="line" id="msB116">Reperent s'en lié et joiant</p>
      <p class="line" id="msB117">Il n'orent pas .ii. jors erré</p>
      <p class="line" id="msB118">Quant sont en lor terre arrivé</p>
      <p class="line" id="msB119">Atant s'en issi el rivage</p>
      <p class="line" id="msB120">Li rois et tretout son barnage</p>
      <p class="line" id="msB121">A Naples a la cité bele</p>
      <p class="line" id="msB122">Du roy est venu la novele</p>
      <p class="line" id="msB123">La nouvele lié et joiant</p>
      <p class="line" id="msB124">Noncierent cil qui vont devant</p>
      <p class="line" id="msB125">Cil de la vile encontre vont</p>
      <p class="line" id="msB126">A l'encontrer grant joie font</p>
      <p class="line" id="msB127">Tuit se font lié de leur amis</p>
      <p class="line" id="msB128">Qui arrivé sont el pais</p>
      <p class="line" id="msB129">Es vous le roi en la cité</p>
      <p class="line" id="msB130">Son barnage a tretot mandé</p>
      <p class="line" id="msB131">Son eschec lor depart li rois</p>
      <p class="line" id="msB132">Largement car moult ert cortois</p>
      <p class="line" id="msB133">Et pour sa part a la reïne</p>
      <p class="line" id="msB134">De gaaing donne la meschine</p>
      <p class="line" id="msB135">La roïne s'en vet moult liee</p>
      <p class="line" id="msB136">En ses chambres l'a envoiee</p>
      <p class="line" id="msB137">Sa loi li leisse bien garder</p>
      <p class="line" id="msB138">Servir la fet et ennorer</p>
      <p class="line" id="msB139">La meschine iert courtoise et prouz</p>
      <p class="line" id="msB140">Moult se feisoit amer a touz</p>
      <p class="line" id="msB141">La roïne moult bien servoit</p>
      <p class="line" id="msB142">Conme cele cui ele estoit</p>
      <p class="line" id="msB143">.i. jour avint que la meschine</p>
      <p class="line" id="msB144">Ouvroit es chambres la roïne</p>
      <p class="line" id="msB145">.i. gonfanon qui ert le roy</p>
      <p class="line" id="msB146">Si ouvroit la meschine o soi</p>
      <p class="line" id="msB147">La crestienne vit palir</p>
      <p class="line" id="msB148">Mouvoir coulour et tresaillir</p>
      <p class="line" id="msB149">Et a ses flans souvent couchier</p>
      <p class="line" id="msB150">Et soupirer souvent vonchier</p>
      <p class="line" id="msB151">Dont sot bien quel mal ele avoit</p>
      <p class="line" id="msB152">Certeinnement que gries estoit</p>
      <p class="line" id="msB153">Ele demande conbien a</p>
      <p class="line" id="msB154">Qu'ele reçut ce dont mal a</p>
      <p class="line" id="msB155">Cele li a le terme dit</p>
      <p class="line" id="msB156">Et la royne respondit</p>
      <p class="line" id="msB157">Que des ice jour gries estoit</p>
      <p class="line" id="msB158">Et cele noit conçut avoit</p>
      <p class="line" id="msB159">Dont sorent bien sanz deviserer.}</p>
      <p class="line" id="msB160">Le droit terme de l'enfanter</p>
      <p class="line" id="msB161">Le jour de la Pasque Florie</p>
      <p class="line" id="msB162">Si con le reconte lor vie</p>
      <p class="line" id="msB163">Vint li termes qu'ele devoit</p>
      <p class="line" id="msB164">Enfanter ce dont gries estoit</p>
      <p class="line" id="msB165">Travaill orent et paine grant</p>
      <p class="line" id="msB166">Ainz que nez fussent li enfant</p>
      <p class="line" id="msB167">Vallez fu nez de la paienne</p>
      <p class="line" id="msB168">et meschine ot la crestienne</p>
      <p class="line" id="msB169">Li dui enfant quant furent né</p>
      <p class="line" id="msB170">De la feste furent nonmé</p>
      <p class="line" id="msB171">La crestienne pour le jour</p>
      <p class="line" id="msB172">Sa fille mist non Blancheflor</p>
      <p class="line" id="msB173">Li rois mist non a son fill Floire</p>
      <p class="line" id="msB174">Pour ce c'on sache mielz l'estoire</p>
      <p class="line" id="msB175">Moult par ama forment l'enfant</p>
      <p class="line" id="msB176">La mere plus ou autretant</p>
      <p class="line" id="msB177">Conmandé l'ont a la roïne</p>
      <p class="line" id="msB178">Pour ce qu'ele iert de sens garnie</p>
      <p class="line" id="msB179">A norrir et a mestroier</p>
      <p class="line" id="msB180">Dou tretout fors de l'aletier</p>
      <p class="line" id="msB181">Une paienne l'aletoit</p>
      <p class="line" id="msB182">Si con leur lois le conmandoit</p>
      <p class="line" id="msB183">Moult le norrissoit doucement</p>
      <p class="line" id="msB184">Et gardoit ententivement</p>
      <p class="line" id="msB185">Plus que sa fille ne savoit</p>
      <p class="line" id="msB186">Lequel des .ii. plus chier avoit</p>
      <p class="line" id="msB187">Onques ne li sevra mengier</p>
      <p class="line" id="msB188">Ne boivre fors seul l'aletier</p>
      <p class="line" id="msB189">Ensemble en .i. lit les couchoit</p>
      <p class="line" id="msB190">Andeus pessoit et abevroit</p>
      <p class="line" id="msB191">Quant .v. anz orent li enfant</p>
      <p class="line" id="msB192">Bien norri furent et bien grant</p>
      <p class="line" id="msB193">De leur aez en nule terre</p>
      <p class="line" id="msB194">Plus biaus enfanz n'esteust querre</p>
      <p class="line" id="msB195">Quant li rois vit son fill tant bel</p>
      <p class="line" id="msB196">De son aage damoisel</p>
      <p class="line" id="msB197">et s'aperçoit qu'il pot entendre</p>
      <p class="line" id="msB198">A letres le vout fere aprendre</p>
      <p class="line" id="msB199">Gaidons le comande a .i. mestre</p>
      <p class="line" id="msB200">Moult iert bons clers et de bon estre</p>
      <p class="line" id="msB201">Ses parenz iert de sa meison</p>
      <p class="line" id="msB202">Fondez des ars einsi ot non</p>
      <p class="line" id="msB203">Li rois a dit a son enfant</p>
      <p class="line" id="msB204">Que il apraingne en plourant</p>
      <p class="line" id="msB205">Il respont sire que fera</p>
      <p class="line" id="msB206">Blancheflour dont ne aprendra</p>
      <p class="line" id="msB207">Sanz li ne savre ja aprendre</p>
      <p class="line" id="msB208">Ne sanz livre ma leçon rendre</p>
      <p class="line" id="msB209">Li rois respont por vostre amor</p>
      <p class="line" id="msB210">Conmant aussi a Blancheflor</p>
      <p class="line" id="msB211">Que ele aut o toi a l'escole</p>
      <p class="line" id="msB212">Cil fu moult liez de la parole</p>
      <p class="line" id="msB213">Ensemble vont ensenble vienent</p>
      <p class="line" id="msB214">Et la joie d'amours maintienent</p>
      <p class="line" id="msB215">Chaucuns dels .ii. tant aprenoit</p>
      <p class="line" id="msB216">Pour l'autre que merveille estoit</p>
      <p class="line" id="msB217">Li dui enfant moult s'entramoient</p>
      <p class="line" id="msB218">Et de biauté s'entresembloient</p>
      <p class="line" id="msB219">Nus deuls .ii. conseill n'en avoit</p>
      <p class="line" id="msB220">De soi quant l'autre ne veoit</p>
      <p class="line" id="msB221">Au plus tost quel souferrent cure</p>
      <p class="line" id="msB222">En amer mistrent moult lor cure</p>
      <p class="line" id="msB223">En aprendre avoient bon sens</p>
      <p class="line" id="msB224">Au retenir meillor porpens</p>
      <p class="line" id="msB225">Livres lisoient et autours</p>
      <p class="line" id="msB226">Et quant parler oient d'amours</p>
      <p class="line" id="msB227">Ovide ou moult se delitoient</p>
      <p class="line" id="msB228">Es euvres d'amours qu'il ooient</p>
      <p class="line" id="msB229">Li livres les fist plus haster</p>
      <p class="line" id="msB230">Ce sachiez bien d'euls entramer</p>
      <p class="line" id="msB231">Onques d'amer n'orent mesure</p>
      <p class="line" id="msB232">Chaucuns i mist toute sa cure</p>
      <p class="line" id="msB233">Ensemble lisent et aprennent</p>
      <p class="line" id="msB234">De la joie d'amor contendent</p>
      <p class="line" id="msB235">Quant il reperent de l'escole</p>
      <p class="line" id="msB236">Li uns beise l'autre et acole</p>
      <p class="line" id="msB237">Ensemble vont ensenble vienent</p>
      <p class="line" id="msB238">La grant joie d'amor maintienent</p>
      <p class="line" id="msB239">.i. vergier ot le pere Floire</p>
      <p class="line" id="msB240">Ou planté ot la mandegloire</p>
      <p class="line" id="msB241">Toutes les herbes et les flours</p>
      <p class="line" id="msB242">Qui sont de diverses coulors</p>
      <p class="line" id="msB243">Flouri i sont cil arbroissel</p>
      <p class="line" id="msB244">D'amours i chantent ci l'oisel</p>
      <p class="line" id="msB245">La vont li enfant deporter</p>
      <p class="line" id="msB246">Chaucun matin et por disner</p>
      <p class="line" id="msB247">Quant il menioient et bevoient</p>
      <p class="line" id="msB248">Li oisel seur euls se seoient</p>
      <p class="line" id="msB249">Des oisiaus oient les biaus chanz</p>
      <p class="line" id="msB250">C'est le deduit as .ii. enfanz</p>
      <p class="line" id="msB251">Quant ont mengié si s'en revont</p>
      <p class="line" id="msB252">Moult grant joie par voie font</p>
      <p class="line" id="msB253">Et quant a l'escole venoient</p>
      <p class="line" id="msB254">Leur tables d'ivoire prenoient</p>
      <p class="line" id="msB255">Adont lor veissiez escrire</p>
      <p class="line" id="msB256">Letres et vers d'amours en cire</p>
      <p class="line" id="msB257">Leur grefe sont d'or et d'argent</p>
      <p class="line" id="msB258">Dont il escrivent soutilment</p>
      <p class="line" id="msB259">Letres et saluz font d'amours</p>
      <p class="line" id="msB260">Du chant des oisiaus et des flours</p>
      <p class="line" id="msB261">D'autre chose n'ont il envie</p>
      <p class="line" id="msB262">Moult par ont glerieuse vie</p>
      <p class="line" id="msB263">En seul .v. anz et .xv. dis</p>
      <p class="line" id="msB264">Furent andeus si bien apris</p>
      <p class="line" id="msB265">Que bien sorent parler latin</p>
      <p class="line" id="msB266">Et bien escrivre en parchemin</p>
      <p class="line" id="msB267">Et conseillier oiant la gent</p>
      <p class="line" id="msB268">En latin que nus ne l'entent</p>
      <p class="line" id="msB269">Li rois aperçoit bien l'amor</p>
      <p class="line" id="msB270">Que ses fiuz a vers Blancheflor</p>
      <p class="line" id="msB271">Moult forment crient en son corage</p>
      <p class="line" id="msB272">Quant Floires iert de tel aage</p>
      <p class="line" id="msB273">Que fame porra espouser</p>
      <p class="line" id="msB274">Qu'il ne puisse de li torner</p>
      <p class="line" id="msB275">En chambres vient a la reïne</p>
      <p class="line" id="msB276">Conseill prendre de la meschine</p>
      <p class="line" id="msB277">S'ele li donne a son talent</p>
      <p class="line" id="msB278">Ocirra la hastivement</p>
      <p class="line" id="msB279">Puis querra selonc son lignage</p>
      <p class="line" id="msB280">A son fill fame de parage</p>
      <p class="line" id="msB281">La reïne vit son seingnor</p>
      <p class="line" id="msB282">Irié bien pert a sa coulor</p>
      <p class="line" id="msB283">De sanc ot tout le front vermeil</p>
      <p class="line" id="msB284">Li rois l'apele a .i. conseill</p>
      <p class="line" id="msB285">Dame fet il malement vet</p>
      <p class="line" id="msB286">De nostre fill i a mal plet</p>
      <p class="line" id="msB287">Sachiez a estrous le perdrons</p>
      <p class="line" id="msB288">Se hastif conseill n'en prenons</p>
      <p class="line" id="msB289">El dist conment car tele amor</p>
      <p class="line" id="msB290">A vostre fiuz vers Blancheflor</p>
      <p class="line" id="msB291">Cele fille a nostre chetive</p>
      <p class="line" id="msB292">Que cuit dient tant come ert vive</p>
      <p class="line" id="msB293">L'amour de lui ne changera</p>
      <p class="line" id="msB294">Ne autre fame ne prendra</p>
      <p class="line" id="msB295">Ge craim que ne soit aviliee</p>
      <p class="line" id="msB296">Par lui toute nostre ligniee</p>
      <p class="line" id="msB297">Certes fet il sanz demorer</p>
      <p class="line" id="msB298">Li vueill fere le chief couper</p>
      <p class="line" id="msB299">Puis donroi a mon fill oisor</p>
      <p class="line" id="msB300">Fille de roy ou d'aumaçor</p>
      <p class="line" id="msB301">La reïne s'est porpensee</p>
      <p class="line" id="msB302">Puis a parle conme senee</p>
      <p class="line" id="msB303">A la meschine veult edier</p>
      <p class="line" id="msB304">Et son seingnor si conseillier</p>
      <p class="line" id="msB305">Que ele a lui puisse plesir</p>
      <p class="line" id="msB306">Et Blancheflor de mort garir</p>
      <p class="line" id="msB307">Sire fet el bien devons querre</p>
      <p class="line" id="msB308">Conment nostre fiuz tiegne</p>
      <p class="line" id="msB309">Et qu'il ne perde pas s'ennor</p>
      <p class="line" id="msB310">Pour l'amistié de Blancheflor</p>
      <p class="line" id="msB311">Mes qui li porroit ore tolir</p>
      <p class="line" id="msB312">Qu'ele n'en esteust morir</p>
      <p class="line" id="msB313">Ce m'est avis plus biau seroit</p>
      <p class="line" id="msB314">Li rois respont tout entreset</p>
      <p class="line" id="msB315">Dame fet il et je l'otroi</p>
      <p class="line" id="msB316">Conseilliez en et vous et moi</p>
      <p class="line" id="msB317">Sire fet ele envoions Floire</p>
      <p class="line" id="msB318">Nostre fill aprendre a Montoire</p>
      <p class="line" id="msB319">Liee en sera Dame Sebile</p>
      <p class="line" id="msB320">Ma suer qui dame est de la vile</p>
      <p class="line" id="msB321">Des que souvent ne la verra</p>
      <p class="line" id="msB322">Je croi moult tost l'oubliera</p>
      <p class="line" id="msB323">La crestienne Blancheflor</p>
      <p class="line" id="msB324">Par confort d'aucune autre amor</p>
      <p class="line" id="msB325">Malades se face Guedon</p>
      <p class="line" id="msB326">Que prendre ne lor puist leçon</p>
      <p class="line" id="msB327">Et nous li fesons bien entendre</p>
      <p class="line" id="msB328">Que l'enveons la por aprendre</p>
      <p class="line" id="msB329">Se ses mestres sens remanoit</p>
      <p class="line" id="msB330">Floires moult tost s'apercevroit</p>
      <p class="line" id="msB331">Car moult sont voir devineor</p>
      <p class="line" id="msB332">Tuit cil qui se sentent d'amor</p>
      <p class="line" id="msB333">Il iert dolenz de la nouvele</p>
      <p class="line" id="msB334">Mener en voudra la pucele</p>
      <p class="line" id="msB335">Sa mere malade se faigne</p>
      <p class="line" id="msB336">Ele pour li garder remaigne</p>
      <p class="line" id="msB337">Et vous bien li asseurez</p>
      <p class="line" id="msB338">Qu'ainz .xv. jours li trametrez</p>
      <p class="line" id="msB339">Atant sont du conseill torné</p>
      <p class="line" id="msB340">Li rois a Floires demandé</p>
      <p class="line" id="msB341">Mes premier ont appareillié</p>
      <p class="line" id="msB342">Le conseill qu'il ont porpledié</p>
      <p class="line" id="msB343">Li rois a apelé l'enfant</p>
      <p class="line" id="msB344">Si li dist son comandement</p>
      <p class="line" id="msB345">Floires son pere respondi</p>
      <p class="line" id="msB346">Sire ore aiez de moi merci</p>
      <p class="line" id="msB347">Si ferez biau fiuz jel conmant</p>
      <p class="line" id="msB348">Si con doi fere a mon enfant</p>
      <p class="line" id="msB349">Sire fet il que puet ce estre</p>
      <p class="line" id="msB350">Que les Blancheflor et mon mestre</p>
      <p class="line" id="msB351">Blanchefleur pri que viegne o moi</p>
      <p class="line" id="msB352">Asseurez en est du roy</p>
      <p class="line" id="msB353">Que o sa mere muire ou aille</p>
      <p class="line" id="msB354">Ainz quinze jours l'avra sanz faille</p>
      <p class="line" id="msB355">Il li otroie a moult grant paine</p>
      <p class="line" id="msB356">Volentiers i trouvast essoine</p>
      <p class="line" id="msB357">Li rois son seneschal apele</p>
      <p class="line" id="msB358">Dist li face metre sa sele</p>
      <p class="line" id="msB359">Puis le li charge a tel conroi</p>
      <p class="line" id="msB360">Conme il couvient a fil de roy</p>
      <p class="line" id="msB361">Ez les vous venuz au chastel</p>
      <p class="line" id="msB362">De Montoire le fort le bel</p>
      <p class="line" id="msB363">Li dux Jorrans moult liez en fu</p>
      <p class="line" id="msB364">A grant joie l'a receu</p>
      <p class="line" id="msB365">Sa tante li refet grant joie</p>
      <p class="line" id="msB366">Mes lui ne chant de quanqu'il oie</p>
      <p class="line" id="msB367">Pour Blancheflor qu'il n'a s'amie</p>
      <p class="line" id="msB368">En nonchaloir a mis sa vie</p>
      <p class="line" id="msB369">Aprendre le maine Sebile</p>
      <p class="line" id="msB370">O les puceles de sa vile</p>
      <p class="line" id="msB371">Savoir se il oublieroit</p>
      <p class="line" id="msB372">Blancheflor et autre ameroit</p>
      <p class="line" id="msB373">Mes riens oir ne riens veoir</p>
      <p class="line" id="msB374">Ne li puet joie fere avoir</p>
      <p class="line" id="msB375">Il ot assez mes riens n'aprent</p>
      <p class="line" id="msB376">Car grant duel a ou il s'entent</p>
      <p class="line" id="msB377">Amours li a livré entente</p>
      <p class="line" id="msB378">El cuer li a planté une ente</p>
      <p class="line" id="msB379">Qui en touz tans florie estoit</p>
      <p class="line" id="msB380">Et tant doucement li oloit</p>
      <p class="line" id="msB381">Que toute joie en oublioit</p>
      <p class="line" id="msB382">Le fruit de cele ente atendoit</p>
      <p class="line" id="msB383">Mes li termes lons li estoit</p>
      <p class="line" id="msB384">Ce li estuis du fruit coillir</p>
      <p class="line" id="msB385">Quant Blancheflor verra gesir</p>
      <p class="line" id="msB386">Jouste soi et abeissera</p>
      <p class="line" id="msB387">Le fruit dolente lors queudra</p>
      <p class="line" id="msB388">Lores atent a quelque paine</p>
      <p class="line" id="msB389">Tout le terme de la quinzainne</p>
      <p class="line" id="msB390">Quant il vit qu'ele ne venoit</p>
      <p class="line" id="msB391">Lors sot il bien gabez estoit</p>
      <p class="line" id="msB392">Et si doute forment et crient</p>
      <p class="line" id="msB393">Morte ne soit quant el ne vient</p>
      <p class="line" id="msB394">Le mengier pert et le dormir</p>
      <p class="line" id="msB395">Sa tante crient doie morir</p>
      <p class="line" id="msB396">Tout a leissié le boivre ester</p>
      <p class="line" id="msB397">Tretout a tourné en plorer</p>
      <p class="line" id="msB398">Et ris et geu en grant tristece</p>
      <p class="line" id="msB399">En son cuer n'a point de leece</p>
      <p class="line" id="msB400">Li chamberlans au roy demande</p>
      <p class="line" id="msB401">Li rois ot duel et ire grande</p>
      <p class="line" id="msB402">Du venir li donne congié</p>
      <p class="line" id="msB403">La royne rapele irié</p>
      <p class="line" id="msB404">Certes fet il ceste nouvele</p>
      <p class="line" id="msB405">Mar acointa la damoisele</p>
      <p class="line" id="msB406">Puet cele estre par sorcerie</p>
      <p class="line" id="msB407">Ra de mon fill la druerie</p>
      <p class="line" id="msB408">Feites la moi tost demander</p>
      <p class="line" id="msB409">Si li ferai le chief couper</p>
      <p class="line" id="msB410">Quant mon fiuz morte la verra</p>
      <p class="line" id="msB411">En pou de tens l'oubliera</p>
      <p class="line" id="msB412">La royne li respondi</p>
      <p class="line" id="msB413">Biau sire chiers por Dieu merci</p>
      <p class="line" id="msB414">A ce port a moult marcheanz</p>
      <p class="line" id="msB415">De Babyloine trop mananz</p>
      <p class="line" id="msB416">Cil l'en merront car moult est bele</p>
      <p class="line" id="msB417">Ja n'orroiz mes de li nouvele</p>
      <p class="line" id="msB418">Einsi en serons nous delivré</p>
      <p class="line" id="msB419">Ne ja n'en serons homicidé</p>
      <p class="line" id="msB420">Li rois a grant poine l'otroie</p>
      <p class="line" id="msB421">Par .i. [b]ourgois au port l'envoie</p>
      <p class="line" id="msB422">Q[ui es]toit de parler moult sage</p>
      <p class="line" id="msB423">S[i sot] parler plusor language</p>
      <p class="line" id="msB424">Ne l'a pas fet par couvoitise</p>
      <p class="line" id="msB425">Vendre li rois en nule guise</p>
      <p class="line" id="msB426">Mieulz amast qu'ele fust finee</p>
      <p class="line" id="msB427">Que de rouge or une navee</p>
      <p class="line" id="msB428">Mes pechié crient pource le fet</p>
      <p class="line" id="msB429">Li marcheanz au port s'en vet</p>
      <p class="line" id="msB430">.xxx. mars d'or et .xx. d'argent</p>
      <p class="line" id="msB431">Et .xx. pailes de Bonivent</p>
      <p class="line" id="msB432">Et .x. bliaus yndes porprins</p>
      <p class="line" id="msB433">Et .x. mantiaus vers otorins</p>
      <p class="line" id="msB434">Et une riche coupe d'or</p>
      <p class="line" id="msB435">Qui fu emblee en .i. tresor</p>
      <p class="line" id="msB436">Au riche empereor de Rome</p>
      <p class="line" id="msB437">A plus bele ne burent home</p>
      <p class="line" id="msB438">A grant merveille fu bien fece</p>
      <p class="line" id="msB439">Et moult soutilment fu portrece</p>
      <p class="line" id="msB440">De menue neeleure</p>
      <p class="line" id="msB441">Uns quens la fist si mist sa cure</p>
      <p class="line" id="msB442">En la coupe ot paint environ</p>
      <p class="line" id="msB443">Troie la grant et le donjon</p>
      <p class="line" id="msB444">Et con li Grieu de fors l'asaillent</p>
      <p class="line" id="msB445">Li un fierent li autre maillent</p>
      <p class="line" id="msB446">Et delez ce iert painte Helayne</p>
      <p class="line" id="msB447">Si con Paris li dus l'enmaine</p>
      <p class="line" id="msB448">D'un blanc esmail i fu l'ymage</p>
      <p class="line" id="msB449">Assise en l'eur par acesmage</p>
      <p class="line" id="msB450">Enapres conme ses mariz</p>
      <p class="line" id="msB451">La suit par mer moult esmarriz</p>
      <p class="line" id="msB452">Et l'ost des Grieus conme il najoient</p>
      <p class="line" id="msB453">Et Agamenon les menoient</p>
      <p class="line" id="msB454">Sus le couvercle de desus</p>
      <p class="line" id="msB455">Ert entaillié si con Venus</p>
      <p class="line" id="msB456">Paulas et Juno ensement</p>
      <p class="line" id="msB457">Vindrent oïr le jugement</p>
      <p class="line" id="msB458">De Paris conme en estris erent</p>
      <p class="line" id="msB459">Pour une pome que trouverent</p>
      <p class="line" id="msB460">De fin or escrit i estoit</p>
      <p class="line" id="msB461">La plus bele d'eles l'avroit</p>
      <p class="line" id="msB462">Cele poume a Paris livrerent</p>
      <p class="line" id="msB463">Et en apres li conjurerent</p>
      <p class="line" id="msB464">Qu'a la plus bele la donnast</p>
      <p class="line" id="msB465">Ja pour nule rien nu lesast</p>
      <p class="line" id="msB466">Chaucune li promet granment</p>
      <p class="line" id="msB467">Mes qu'a lui soit au jugement</p>
      <p class="line" id="msB468">Juno habondance d'avoir</p>
      <p class="line" id="msB469">Pallas et proece et savoir</p>
      <p class="line" id="msB470">Venus li promist qu'il avroit</p>
      <p class="line" id="msB471">La fame qu'il demanderoit</p>
      <p class="line" id="msB472">Tres bien demoustre la peinture</p>
      <p class="line" id="msB473">L'amour de Paris et la cure</p>
      <p class="line" id="msB474">Conme il s[es] nes appareilloit</p>
      <p class="line" id="msB475">Et con [†] li par mer najoit</p>
      <p class="line" id="msB476">Li ponmel desus iert assis</p>
      <p class="line" id="msB477">.i. escharboucle de grant pris</p>
      <p class="line" id="msB478">N'a souz ciel tant orbe celier</p>
      <p class="line" id="msB479">Qui soit garde de bouteillier</p>
      <p class="line" id="msB480">Ne poist de cele clarté</p>
      <p class="line" id="msB481">Vin connoistre de fort erbé</p>
      <p class="line" id="msB482">D'or avoit desus .i. oisel</p>
      <p class="line" id="msB483">Onques nus hom ne vit tant bel</p>
      <p class="line" id="msB484">Qui en ses fiuz portoit la game</p>
      <p class="line" id="msB485">Onc ne vit tel nus fiuz de fame</p>
      <p class="line" id="msB486">Ce li ert vis qui les gardoit</p>
      <p class="line" id="msB487">Que vis estoit et qu'il voloit</p>
      <p class="line" id="msB488">Li rois Eneas l'enporta</p>
      <p class="line" id="msB489">De Troie quant il s'en ala</p>
      <p class="line" id="msB490">Si la donna en Lombardie</p>
      <p class="line" id="msB491">A Lavine qui fu s'amie</p>
      <p class="line" id="msB492">Puis l'orent tuit li ancesor</p>
      <p class="line" id="msB493">Qui de Rome furent seignor</p>
      <p class="line" id="msB494">Dusqu'a Cesar a cui l'embla</p>
      <p class="line" id="msB495">Li lerres qui la l'aporta</p>
      <p class="line" id="msB496">A lui marcheant l'acheterent</p>
      <p class="line" id="msB497">Qui por Blanc[he]flor la donnerent</p>
      <p class="line" id="msB498">Ce li donnent par droit marchié</p>
      <p class="line" id="msB499">et il s'en font joiant et lié</p>
      <p class="line" id="msB500">Qu'a double i cuident gaaignier</p>
      <p class="line" id="msB501">Si il s'en pueent reperier</p>
      <p class="line" id="msB502">Li marcheant ont bon oré</p>
      <p class="line" id="msB503">En leur pais sont retorné</p>
      <p class="line" id="msB504">En Babyloine i ont menee</p>
      <p class="line" id="msB505">A l'amirant l'ont presentee</p>
      <p class="line" id="msB506">Et il si bien l'a achetee</p>
      <p class="line" id="msB507">Qu'a fin or l'a .vii. foiz pesee</p>
      <p class="line" id="msB508">Ele ot gent cors et cler visage</p>
      <p class="line" id="msB509">Bien semble estre de haut parage</p>
      <p class="line" id="msB510">Pour sa grant biauté moult l'ama</p>
      <p class="line" id="msB511">Et bien garder la conmanda</p>
      <p class="line" id="msB512">Li marcheant s'en revint lié</p>
      <p class="line" id="msB513">Car assez i ont gaaignié</p>
      <p class="line" id="msB514">Quant li bourgois fu revenuz</p>
      <p class="line" id="msB515">Au roi fu li avoirs renduz</p>
      <p class="line" id="msB516">La royne s'est pourpensee</p>
      <p class="line" id="msB517">Au roy parlera con senee</p>
      <p class="line" id="msB518">Sire dist ele que ferons</p>
      <p class="line" id="msB519">Quant nostre fil Floire verrons</p>
      <p class="line" id="msB520">Quant Floires reperiez sera</p>
      <p class="line" id="msB521">S'amie nous demandera</p>
      <p class="line" id="msB522">Sire que li porrons nous dire</p>
      <p class="line" id="msB523">Qu'il ne muire de duel et d'ire</p>
      <p class="line" id="msB524">Quant il demandera sa drue</p>
      <p class="line" id="msB525">Que dirons nous qu'iert devenue</p>
      <p class="line" id="msB526">Par foi je ai moult grant poor</p>
      <p class="line" id="msB527">Qu'il ne s'ocie de doulor</p>
      <p class="line" id="msB528">Dame fet il ore en pensez</p>
      <p class="line" id="msB529">Nostre fill est sel confortez</p>
      <p class="line" id="msB530">Sire fet ele a moi entent</p>
      <p class="line" id="msB531">Car feisons fere .i. tonbel gent</p>
      <p class="line" id="msB532">Fet soit de marbre et de cristal</p>
      <p class="line" id="msB533">Et d'or et d'argent li esmal</p>
      <p class="line" id="msB534">Morte est Blancheflor ce dirons</p>
      <p class="line" id="msB535">Et nostre fill conforterons</p>
      <p class="line" id="msB536">Dame dist il tost l'estuet fere</p>
      <p class="line" id="msB537">Car Floires nostre fil repere</p>
      <p class="line" id="msB538">Dont manderent maçons vaillanz</p>
      <p class="line" id="msB539">Et bons ouvriers et bien sachanz</p>
      <p class="line" id="msB540">Fere leur font .i. tel tombel</p>
      <p class="line" id="msB541">Nus hom de char ne vit tant bel</p>
      <p class="line" id="msB542">La tombe fu moult bien ouvree</p>
      <p class="line" id="msB543">D'or et d'argent iert neelee</p>
      <p class="line" id="msB544">N'a souz ciel beste ne oisel</p>
      <p class="line" id="msB545">Ne soit assis en ce tombel</p>
      <p class="line" id="msB546">Ne serpent c'on sache nonmer</p>
      <p class="line" id="msB547">Ne poisson di ave ne de mer</p>
      <p class="line" id="msB548">Devant .i. moustier soz .i. arbre</p>
      <p class="line" id="msB549">Fu la tombe qui fu de marbre</p>
      <p class="line" id="msB550">Une pierre ot desus assise</p>
      <p class="line" id="msB551">Que firent orfevre de Frise</p>
      <p class="line" id="msB552">Cele pierre qui sus gesoit</p>
      <p class="line" id="msB553">Feite de moult fin marbre estoit</p>
      <p class="line" id="msB554">Inde jaune noir et vermeill</p>
      <p class="line" id="msB555">Moult reluisoit contre soleill</p>
      <p class="line" id="msB556">Si fu entailliee environ</p>
      <p class="line" id="msB557">De la bonne euvre Salemon</p>
      <p class="line" id="msB558">Et si i sont mis en cristal</p>
      <p class="line" id="msB559">D'or et d'argent tuit li esmal</p>
      <p class="line" id="msB560">Desus la tombe ot tresgetez</p>
      <p class="line" id="msB561">Deus biaus enfanz moult bien moullez</p>
      <p class="line" id="msB562">Onques nus hom si bien senblanz</p>
      <p class="line" id="msB563">D'or ne vit fez si biaus enfanz</p>
      <p class="line" id="msB564">Li .i. d'euls .ii. Floires senbloit</p>
      <p class="line" id="msB565">Plus que riens nule qui ja soit</p>
      <p class="line" id="msB566">L'autre ymage rest si mollee</p>
      <p class="line" id="msB567">Con Blancheflor estoit ouvree</p>
      <p class="line" id="msB568">Et l'ymage de Blancheflour</p>
      <p class="line" id="msB569">Devant Floire tient une flor</p>
      <p class="line" id="msB570">Devant son ami tient la bele</p>
      <p class="line" id="msB571">Une rose d'or fin nouvele</p>
      <p class="line" id="msB572">Floires li tient devant le vis</p>
      <p class="line" id="msB573">D'or une blanche flor de lis</p>
      <p class="line" id="msB574">Li uns jouste l'autre seoit</p>
      <p class="line" id="msB575">Riche contenance fesoit</p>
      <p class="line" id="msB576">Desus le chief Floire l'enfant</p>
      <p class="line" id="msB577">Avoit une escharboucle ardant</p>
      <p class="line" id="msB578">Par nuit oscure en veist on</p>
      <p class="line" id="msB579">Une liue tout environ</p>
      <p class="line" id="msB580">En la tombe ot .iiii. tuiaus</p>
      <p class="line" id="msB581">Aus quatre cors bien fet et biaus</p>
      <p class="line" id="msB582">Es quieus li quatre vent feroient</p>
      <p class="line" id="msB583">Chaucuns issi conme il ventoient</p>
      <p class="line" id="msB584">Quant li venz les enfanz tochoit</p>
      <p class="line" id="msB585">L'un beisoit l'autre et acoloit</p>
      <p class="line" id="msB586">Si disoient par nigromance</p>
      <p class="line" id="msB587">Tretout lor bon et lor enfance</p>
      <p class="line" id="msB588">Ce dit Floires a Blancheflor</p>
      <p class="line" id="msB589">Beisiez moi bele par amor</p>
      <p class="line" id="msB590">Blancheflor respont en besant</p>
      <p class="line" id="msB591">Ge vous aim plus que rien vivant</p>
      <p class="line" id="msB592">Tant con li vent les ato[ucho]ient</p>
      <p class="line" id="msB593">Et li enfant s'entrebesoient</p>
      <p class="line" id="msB594">E quant il leissent le venter</p>
      <p class="line" id="msB595">Dont se prennent a reposer</p>
      <p class="line" id="msB596">Tant simplement s'entrebesoient</p>
      <p class="line" id="msB597">Que ce ert vis que il rioient</p>
      <p class="line" id="msB598">Au chief desus de ce tonbel</p>
      <p class="line" id="msB599">Avoit planté .i. arbroissel</p>
      <p class="line" id="msB600">Moult estoit belement branchiz</p>
      <p class="line" id="msB601">Et de ses flours a des garniz</p>
      <p class="line" id="msB602">Touz tens sont chargiees ses branches</p>
      <p class="line" id="msB603">Ses fleurs sont vermeilles et blanches</p>
      <p class="line" id="msB604">Il estoit venus apelez</p>
      <p class="line" id="msB605">N'ardroit s'il estoit en .i. res</p>
      <p class="line" id="msB606">Aus piez par deriers le soleil</p>
      <p class="line" id="msB607">Avoit .i. turabim vermeill</p>
      <p class="line" id="msB608">Souz ciel n'en a si bele chose</p>
      <p class="line" id="msB609">Plus estoit biaus que flor de rose</p>
      <p class="line" id="msB610">A destre part en .i. cresmier</p>
      <p class="line" id="msB611">Et a senestre .i. bausamier</p>
      <p class="line" id="msB612">N'est en ce siecle cele odours</p>
      <p class="line" id="msB613">Qui cele vaille de lor flors</p>
      <p class="line" id="msB614">Car de l'un cresme de[†]outoit</p>
      <p class="line" id="msB615">Et de l'autre baume cheoit</p>
      <p class="line" id="msB616">Cil qui les .iiii. arbres planterent</p>
      <p class="line" id="msB617">Tretouz les dieus i conjurerent</p>
      <p class="line" id="msB618">Au planter tel conjur feisoient</p>
      <p class="line" id="msB619">Touz tens cil arbre florissoient</p>
      <p class="line" id="msB620">Bien sont flori li arbroissel</p>
      <p class="line" id="msB621">Touz tans i chantent cil oisel</p>
      <p class="line" id="msB622">La oissiez tel melodie</p>
      <p class="line" id="msB623">C'onques si grant ne fu oïe</p>
      <p class="line" id="msB624">Tel melodie demenoient</p>
      <p class="line" id="msB625">Li oiselet qui sus chantoient</p>
      <p class="line" id="msB626">Se jouvenciaus les escoutast</p>
      <p class="line" id="msB627">Ne pucele pour qu'ele amast</p>
      <p class="line" id="msB628">De ce douz chant que il ooient</p>
      <p class="line" id="msB629">D'amours si forment esprenoient</p>
      <p class="line" id="msB630">Qu'il se couroient embracier</p>
      <p class="line" id="msB631">L'un l'autre doucement besier</p>
      <p class="line" id="msB632">S'aucunes genz les escoutastent</p>
      <p class="line" id="msB633">Que d'amer mes ne se penassent</p>
      <p class="line" id="msB634">De la douceur que il oissent</p>
      <p class="line" id="msB635">Isnelement s'en endormeissent</p>
      <p class="line" id="msB636">Entre cez quatre arbres seoit</p>
      <p class="line" id="msB637">Cele tombe qui fete estoit</p>
      <p class="line" id="msB638">Onques mes por une pucele</p>
      <p class="line" id="msB639">Ne fu fete tumbe tant bele</p>
      <p class="line" id="msB640">De riches listes est listee</p>
      <p class="line" id="msB641">De bons esmaus avironnee</p>
      <p class="line" id="msB642">Pierres i a qui vertuz ont</p>
      <p class="line" id="msB643">Et moult granz merveilles i font</p>
      <p class="line" id="msB644">Jagonces safres calcedoines</p>
      <p class="line" id="msB645">Esmeraudes bones sardoines</p>
      <p class="line" id="msB646">Et bons coraus et crisolites</p>
      <p class="line" id="msB647">Et diamanz et amatites</p>
      <p class="line" id="msB648">Toute iert la tombe neelee</p>
      <p class="line" id="msB649">De l'or d'Arrabe bien letree</p>
      <p class="line" id="msB650">Les letres de fin or estoient</p>
      <p class="line" id="msB651">Et en lisant ce recontoient</p>
      <p class="line" id="msB652">Ci gist la bele Blancheflor</p>
      <p class="line" id="msB653">Que Floires ama par amor</p>
      <p class="line" id="msB654">Li rois comanda la roïne</p>
      <p class="line" id="msB655">Ceus qui sevent de la meschine</p>
      <p class="line" id="msB656">Sus leur vie qu'il le celassent</p>
      <p class="line" id="msB657">Que ja a Floire n'en parlassent</p>
      <p class="line" id="msB658">Car se li enfes le savoit</p>
      <p class="line" id="msB659">James ses cors repos n'avoit</p>
      <p class="line" id="msB660">De si que il l'avroit trouvee</p>
      <p class="line" id="msB661">Et o grant ennor espousee</p>
      <p class="line" id="msB662">A touz ont fet deveement</p>
      <p class="line" id="msB663">Q'ua Floire n'en dient neant</p>
      <p class="line" id="msB664">Mes il est moult tost repariez</p>
      <p class="line" id="msB665">Puis que du roi ot les congiéz</p>
      <p class="line" id="msB666">Il descent jus du palefroy</p>
      <p class="line" id="msB667">En la sale devant le roi</p>
      <p class="line" id="msB668">Son pere et sa mere salue</p>
      <p class="line" id="msB669">Puis lor demande de sa drue</p>
      <p class="line" id="msB670">Il se tardent de respons rendre</p>
      <p class="line" id="msB671">Quant ne la vit en la chanbre entre</p>
      <p class="line" id="msB672">La mere la pucele treuve</p>
      <p class="line" id="msB673">A cui son courage desqueuvre</p>
      <p class="line" id="msB674">Dame fet il ou est m'amie</p>
      <p class="line" id="msB675">Sire par foi n'en i est mie</p>
      <p class="line" id="msB676">Ou est ne sai vos l'apelez</p>
      <p class="line" id="msB677">Ne sai quel part vous me gabez</p>
      <p class="line" id="msB678">Celez la vous sire nenal</p>
      <p class="line" id="msB679">Par Dieu fet il ci a gieu mal</p>
      <p class="line" id="msB680">Quant ele mes celer nel puet</p>
      <p class="line" id="msB681">Pitié ot grant plorer l'estuet</p>
      <p class="line" id="msB682">En plourant li a dit morte est</p>
      <p class="line" id="msB683">Est ce donc voir oïl voirs est</p>
      <p class="line" id="msB684">Floires respont qui s'en merveille</p>
      <p class="line" id="msB685">Et de duel fere s'apareille</p>
      <p class="line" id="msB686">Qu'ainsi est morte Blancheflor</p>
      <p class="line" id="msB687">Voire sire por voz amors</p>
      <p class="line" id="msB688">Ele mentoit a escient</p>
      <p class="line" id="msB689">Qu'au roi en ot fet serement</p>
      <p class="line" id="msB690">Quant Floires ot qu'ele estoit morte</p>
      <p class="line" id="msB691">De ce forment se desconforte</p>
      <p class="line" id="msB692">La couleur pert le cuer li ment</p>
      <p class="line" id="msB693">De duel chei ou pavement</p>
      <p class="line" id="msB694">La crestienne s'esbahi</p>
      <p class="line" id="msB695">De la poor geta .i. cri</p>
      <p class="line" id="msB696">Si cria haut que li rois l'ot</p>
      <p class="line" id="msB697">Corant vet la plus tost qu'il pot</p>
      <p class="line" id="msB698">Et la reïne vint corant</p>
      <p class="line" id="msB699">Grant duel a fet de son enfant</p>
      <p class="line" id="msB700">Il s'est paumez en moult pou d'eure</p>
      <p class="line" id="msB701">Trois foiz au revenir demeure</p>
      <p class="line" id="msB702">La mort fet il porquoi m'oblie</p>
      <p class="line" id="msB703">Quant el en a mené m'amie</p>
      <p class="line" id="msB704">Ha hi dame car mi menez</p>
      <p class="line" id="msB705">A sa tumbe se vous savez</p>
      <p class="line" id="msB706">Sa mere a sa tumbe le maine</p>
      <p class="line" id="msB707">Floires i vet a moult grant painne</p>
      <p class="line" id="msB708">Il voit l'escrit de Blancheflor</p>
      <p class="line" id="msB709">A cui Floires ot grant amor</p>
      <p class="line" id="msB710">Trois foiz le restut donc paumer</p>
      <p class="line" id="msB711">Ainz c'un seul mot poist sonner</p>
      <p class="line" id="msB712">Ainz se prent a .i. arbroissel</p>
      <p class="line" id="msB713">Qui ert dejouste le tombel</p>
      <p class="line" id="msB714">Tendrement conmence a plorer</p>
      <p class="line" id="msB715">Et Blancheflor a regreter</p>
      <p class="line" id="msB716">Ahi Blancheflor Blancheflor</p>
      <p class="line" id="msB717">Ja fumes nous nez en .i. jor</p>
      <p class="line" id="msB718">Et en une nuit engendré</p>
      <p class="line" id="msB719">Si con noz meres ont conté</p>
      <p class="line" id="msB720">Norri avons esté ensemble</p>
      <p class="line" id="msB721">Bien deussiens si con moi semble</p>
      <p class="line" id="msB722">Enz en .i. jor issir de vie</p>
      <p class="line" id="msB723">Se la mort fust a droit partie</p>
      <p class="line" id="msB724">Ahi Blancheflor cler visage</p>
      <p class="line" id="msB725">De quel que nous fussiez parage</p>
      <p class="line" id="msB726">Onques fame de nostre aage</p>
      <p class="line" id="msB727">Ne fu tant bele ne si sage</p>
      <p class="line" id="msB728">Pourqu'estes morte bele dame</p>
      <p class="line" id="msB729">James n'en iert tant bele fame</p>
      <p class="line" id="msB730">Bele nus ne porroit descrire</p>
      <p class="line" id="msB731">Vostre biauté ne bouche dire</p>
      <p class="line" id="msB732">Car la matire tel seroit</p>
      <p class="line" id="msB733">Que ja a chief nus n'en vendroit</p>
      <p class="line" id="msB734">Ta crine ton chief ton visage</p>
      <p class="line" id="msB735">Quel descrivroit tendroie a sage</p>
      <p class="line" id="msB736">He tendre face couloree</p>
      <p class="line" id="msB737">Mieudre devos ainc ne fu nee</p>
      <p class="line" id="msB738">Vous portiez pris de biauté</p>
      <p class="line" id="msB739">Et l'enseingne de chastee</p>
      <p class="line" id="msB740">Humble estiez et ennorable</p>
      <p class="line" id="msB741">Et aus besoigneus secorable</p>
      <p class="line" id="msB742">Petit et grant tuit vous amoient</p>
      <p class="line" id="msB743">Pour la bonté qu'en vous veoient</p>
      <p class="line" id="msB744">Bele nous nous entramions</p>
      <p class="line" id="msB745">Quant a l'escole aprenions</p>
      <p class="line" id="msB746">L'un a l'autre son bon disoit</p>
      <p class="line" id="msB747">En latin nus ne l'entendoit</p>
      <p class="line" id="msB748">Ha mort tant par ies envieuse</p>
      <p class="line" id="msB749">De pute part contralieuse</p>
      <p class="line" id="msB750">Ja apelee ne vendras</p>
      <p class="line" id="msB751">Ne ceus qui t'ement ne tiendras</p>
      <p class="line" id="msB752">Touz ceus qui te heent plus ainmes</p>
      <p class="line" id="msB753">Contre leur volenté les maines</p>
      <p class="line" id="msB754">Ne se puet defendre savoirs</p>
      <p class="line" id="msB755">Vers toi proece ni avoirs</p>
      <p class="line" id="msB756">Quant hom plus vaut et vivre doit</p>
      <p class="line" id="msB757">Lors le mez tu en mal destroit</p>
      <p class="line" id="msB758">Quant on doit joie en son jovent</p>
      <p class="line" id="msB759">Avoir tu li tols soudement</p>
      <p class="line" id="msB760">Mes quant voiz aucun mendiant</p>
      <p class="line" id="msB761">Qui de viellece vet crollant</p>
      <p class="line" id="msB762">Qui te reclaime en sa viellece</p>
      <p class="line" id="msB763">Ne veus oïr sa grant destrece</p>
      <p class="line" id="msB764">Contrere fes cil qui te dote</p>
      <p class="line" id="msB765">Pire ies d'enfant quant il asote</p>
      <p class="line" id="msB766">Tu fes grant mal a tote gent</p>
      <p class="line" id="msB767">Cui regardes par mautalent</p>
      <p class="line" id="msB768">Quant tu m'amie m'oceis</p>
      <p class="line" id="msB769">Qui vivre voloit tort feis</p>
      <p class="line" id="msB770">Or refes tort quant vueil morir</p>
      <p class="line" id="msB771">Et si t'apel ne veuls venir</p>
      <p class="line" id="msB772">Mort tu me fuiz je te sivrai</p>
      <p class="line" id="msB773">Tu te reponz je te querrai</p>
      <p class="line" id="msB774">Par Dieu qui querre veult morir</p>
      <p class="line" id="msB775">Ne li puez longuement guenchir</p>
      <p class="line" id="msB776">Quant aucuns doulereus t'apele</p>
      <p class="line" id="msB777">Donques tourne bien ta roele</p>
      <p class="line" id="msB778">Par foi mes ne te prierai</p>
      <p class="line" id="msB779">Ainz qu'il soit vespres m'ocirrai</p>
      <p class="line" id="msB780">Car des or he moult ceste vie</p>
      <p class="line" id="msB781">Quant perdu ai ma douce amie</p>
      <p class="line" id="msB782">La moie ame si la sivra</p>
      <p class="line" id="msB783">En Champ Flori la trouvera</p>
      <p class="line" id="msB784">Ele encontre moi queudra flors</p>
      <p class="line" id="msB785">Car moult se fie en noz ennors</p>
      <p class="line" id="msB786">Moult hastivement la sivrai</p>
      <p class="line" id="msB787">Ou en cest jour por li morrai</p>
      <p class="line" id="msB788">Encui m'avra certeinnement</p>
      <p class="line" id="msB789">En Champ Flori la ou m'atent</p>
      <p class="line" id="msB790">Atant s'est dreciez en estant</p>
      <p class="line" id="msB791">Con cil qui s'amour vet hastant</p>
      <p class="line" id="msB792">.i. grefe a tret de son grefier</p>
      <p class="line" id="msB793">D'argent estoit moult l'avoit chier</p>
      <p class="line" id="msB794">Pour Blancheflor qui li donna</p>
      <p class="line" id="msB795">Le derrien jor qu'a lui parla</p>
      <p class="line" id="msB796">Quant il en ala a Montoire</p>
      <p class="line" id="msB797">Oez la parole de Floire</p>
      <p class="line" id="msB798">Grefes fet il pource fus fet</p>
      <p class="line" id="msB799">Que fin me soies a ce plet</p>
      <p class="line" id="msB800">Donnez me fus por ramenbrer</p>
      <p class="line" id="msB801">De lui et o moi bien garder</p>
      <p class="line" id="msB802">Ahi grefes or fai que doiz</p>
      <p class="line" id="msB803">Moi li envoie ce est droiz</p>
      <p class="line" id="msB804">Moult me doit hair Blancheflor</p>
      <p class="line" id="msB805">Quant en ma vie tant demor</p>
      <p class="line" id="msB806">En son cuer bouter le voloit</p>
      <p class="line" id="msB807">Quant la reïne s'aperçoit</p>
      <p class="line" id="msB808">Seure li court le grefe prent</p>
      <p class="line" id="msB809">Puis le chastie doucement</p>
      <p class="line" id="msB810">Mere que mere por morir</p>
      <p class="line" id="msB811">Ne poist plus ce duel sofrir</p>
      <p class="line" id="msB812">Fuiz fet ele toi voi enfant</p>
      <p class="line" id="msB813">Quant ta mort vas si desirrant</p>
      <p class="line" id="msB814">N'a souz ciel home sanz morir</p>
      <p class="line" id="msB815">De la mort poist resortir</p>
      <p class="line" id="msB816">Mielz ne s'amast estre mesel</p>
      <p class="line" id="msB817">Et ladre vivre en .i. bordel</p>
      <p class="line" id="msB818">Que de mort soufrir le trespas</p>
      <p class="line" id="msB819">Fiuz mort soufrir n'est mie gas</p>
      <p class="line" id="msB820">Et se vous or vous tuies</p>
      <p class="line" id="msB821">En Champ Flori pas n'iries</p>
      <p class="line" id="msB822">Ne ne verriez Blancheflor</p>
      <p class="line" id="msB823">Cil chans ne reçoit pecheor</p>
      <p class="line" id="msB824">Enfer son chalenge i metroit</p>
      <p class="line" id="msB825">La iriez biau fiuz tot droit</p>
      <p class="line" id="msB826">Minos Thoas Radamadus</p>
      <p class="line" id="msB827">Cil sont jugeeur de lasus</p>
      <p class="line" id="msB828">En enfer font les jugemenz</p>
      <p class="line" id="msB829">Cil vous metroient as tormenz</p>
      <p class="line" id="msB830">La ou est Dido e Bilis</p>
      <p class="line" id="msB831">Qui por amour furent ocis</p>
      <p class="line" id="msB832">Et par enfer vont duel menant</p>
      <p class="line" id="msB833">Et leur druz en doulor querant</p>
      <p class="line" id="msB834">Ilec les quierent et querront</p>
      <p class="line" id="msB835">Touz jours james nes troveront</p>
      <p class="line" id="msB836">Biau chier fiuz or te reconforte</p>
      <p class="line" id="msB837">Car ainz l'avras vivre que morte</p>
      <p class="line" id="msB838">Ge cuit trouver tel medecine</p>
      <p class="line" id="msB839">Par quoi revendra la meschine</p>
      <p class="line" id="msB840">Ele est plourant venue au roy</p>
      <p class="line" id="msB841">Sire fet ele entent a moi</p>
      <p class="line" id="msB842">Je te requier por Dieu le grant</p>
      <p class="line" id="msB843">Qu'aies merci de ton enfant</p>
      <p class="line" id="msB844">Ja se fust morz quant m'apercui</p>
      <p class="line" id="msB845">A un grefe mes trop pres fui</p>
      <p class="line" id="msB846">Des lors que je l'en vi garni</p>
      <p class="line" id="msB847">Moult tost le grefe l'en toli</p>
      <p class="line" id="msB848">Dame fet il encor soufrez</p>
      <p class="line" id="msB849">Cest duel leira vous le verrez</p>
      <p class="line" id="msB850">Voire fet ele par morir</p>
      <p class="line" id="msB851">Car il morra par cest sofrir</p>
      <p class="line" id="msB852">De touz enfanz nus mes n'avons</p>
      <p class="line" id="msB853">De cetui de gré ocions</p>
      <p class="line" id="msB854">Or dira l'en en cest pais</p>
      <p class="line" id="msB855">Que nous l'avons de gré ocis</p>
      <p class="line" id="msB856">Dame fet il qu'en voulez vous</p>
      <p class="line" id="msB857">Dirons li donc biau sire oi nous</p>
      <p class="line" id="msB858">La mere s'en depart errant</p>
      <p class="line" id="msB859">Puis retourne arriere a l'enfant</p>
      <p class="line" id="msB860">Biau fiuz fet ele par engien</p>
      <p class="line" id="msB861">Par le ton pere et par le mien</p>
      <p class="line" id="msB862">Feismes nous ce tombel ci</p>
      <p class="line" id="msB863">N'est pas morte mes tot einsi</p>
      <p class="line" id="msB864">Voulions que tu l'oubliasses</p>
      <p class="line" id="msB865">Et que de ton parage espousasses</p>
      <p class="line" id="msB866">Fame la fille d'aucun roy</p>
      <p class="line" id="msB867">Qui ennourast et nous et toi</p>
      <p class="line" id="msB868">Moult nous fust bel que Blancheflor</p>
      <p class="line" id="msB869">Ne donnasses avant t'amor</p>
      <p class="line" id="msB870">Pource que crestienne estoit</p>
      <p class="line" id="msB871">Poure chose de bas estoit</p>
      <p class="line" id="msB872">En autres terres l'ont menee</p>
      <p class="line" id="msB873">Marcheanz qui l'ont achetee</p>
      <p class="line" id="msB874">Fiuz fet ele por Dieu merci</p>
      <p class="line" id="msB875">Car einsi est con je te di</p>
      <p class="line" id="msB876">Laisse ce duel nu mener mes</p>
      <p class="line" id="msB877">En cest pais remaing en pes</p>
      <p class="line" id="msB878">Dame fet il dites vos voir</p>
      <p class="line" id="msB879">Fiuz tu le puez moult tost veoir</p>
      <p class="line" id="msB880">Atant la pierre a remuee</p>
      <p class="line" id="msB881">Quant il ne l'a desouz trouvee</p>
      <p class="line" id="msB882">Dieus rent graces et sel mercié</p>
      <p class="line" id="msB883">Quant il oït que vive est s'amie</p>
      <p class="line" id="msB884">Quant il vit ce dit que vivra</p>
      <p class="line" id="msB885">Et se Dieus plest encor l'avra</p>
      <p class="line" id="msB886">Puis se vante qu'il l'ira querre</p>
      <p class="line" id="msB887">Ja ni ert en si estrange terre</p>
      <p class="line" id="msB888">Qu'il ne la truist puis revendra</p>
      <p class="line" id="msB889">Et a grant joie la menra</p>
      <p class="line" id="msB890">La joie li fet oublier</p>
      <p class="line" id="msB891">Tout le travail de lui trover</p>
      <p class="line" id="msB892">Seingneur ne vos en merveilliez</p>
      <p class="line" id="msB893">Car qui d'amors est joustisiez</p>
      <p class="line" id="msB894">Ne cuide fere certement</p>
      <p class="line" id="msB895">Dont se merveillent tote gent</p>
      <p class="line" id="msB896">C'est en Calcide et en Platon</p>
      <p class="line" id="msB897">Qu'a paines cuideroit nus hon</p>
      <p class="line" id="msB898">Qu'estre poist fet que fera</p>
      <p class="line" id="msB899">Cil qui d'amours contrainz sera</p>
      <p class="line" id="msB900">De ce que vive est fet grant joie</p>
      <p class="line" id="msB901">Et dit li ne chaut qui que l'oie</p>
      <p class="line" id="msB902">Que pour neant sen peneroit</p>
      <p class="line" id="msB903">Li rois que ja autre n'avroit</p>
      <p class="line" id="msB904">Ez le vous au roy revenu</p>
      <p class="line" id="msB905">Li rois liez et joianz en fu</p>
      <p class="line" id="msB906">Quant ce oï moult fu iriez</p>
      <p class="line" id="msB907">Qu'il li demanda les congiez</p>
      <p class="line" id="msB908">D'aler querre la damoisele</p>
      <p class="line" id="msB909">Dont il ne savoit la nouvele</p>
      <p class="line" id="msB910">Ne ne set dire ne penser</p>
      <p class="line" id="msB911">Ou il la doie querre aler</p>
      <p class="line" id="msB912">Le conseill blaume a la reyne</p>
      <p class="line" id="msB913">Par quoi il vendi la meschine</p>
      <p class="line" id="msB914">Maudit l'eure que fu vendue</p>
      <p class="line" id="msB915">Quant son fill et li a perdue</p>
      <p class="line" id="msB916">.M. mars d'argent por li donroit</p>
      <p class="line" id="msB917">Et quanqu'il en ot tot rendroit</p>
      <p class="line" id="msB918">Sil la trouvoit mes non fera</p>
      <p class="line" id="msB919">Vueille ou non s'en consiurrera</p>
      <p class="line" id="msB920">Fiuz dist li rois car re</p>
      <p class="line" id="msB921">Pere dist il por qu'en parlez</p>
      <p class="line" id="msB922">Con plus mon aler hasterez</p>
      <p class="line" id="msB923">Et moi et lui plus tost ravrez</p>
      <p class="line" id="msB924">Li peres respont en plorant</p>
      <p class="line" id="msB925">Pour le duel de son chier enfant</p>
      <p class="line" id="msB926">Quant remanoir fiuz ne volez</p>
      <p class="line" id="msB927">Dites moi ou aler volez</p>
      <p class="line" id="msB928">Car vostre volenté ferai</p>
      <p class="line" id="msB929">Et quanque faudra vos querrai</p>
      <p class="line" id="msB930">Riches pailes or et argent</p>
      <p class="line" id="msB931">Et biaus chevaus et bele gent</p>
      <p class="line" id="msB932">Sire fet il ore escoutez</p>
      <p class="line" id="msB933">Vostre merci et si moez</p>
      <p class="line" id="msB934">Conme marcheanz la querrai</p>
      <p class="line" id="msB935">Et .vii. somiers o moi menrai</p>
      <p class="line" id="msB936">Les deus chargiez d'or et d'argent</p>
      <p class="line" id="msB937">Et de veissiaus a mon talent</p>
      <p class="line" id="msB938">Le tierz de deniers monneez</p>
      <p class="line" id="msB939">Tant que nous en avons assez</p>
      <p class="line" id="msB940">Enapres les .ii. dechiers dras</p>
      <p class="line" id="msB941">Des meilleurs que tu trouveras</p>
      <p class="line" id="msB942">Les .ii. de pures sebelines</p>
      <p class="line" id="msB943">Et de beles pennes martrines</p>
      <p class="line" id="msB944">.vii. homes ait aus .vii. sonmiers</p>
      <p class="line" id="msB945">Et avec moi trois escuiers</p>
      <p class="line" id="msB946">Qui nostre mengier porteront</p>
      <p class="line" id="msB947">Et noz chevaus nos garderont</p>
      <p class="line" id="msB948">De nostre chamberlan vos proi</p>
      <p class="line" id="msB949">Que l'envoiez aveques moi</p>
      <p class="line" id="msB950">Car bien set vendre et acheter</p>
      <p class="line" id="msB951">Et au besoing conseill donner</p>
      <p class="line" id="msB952">Partout sera vostre achesons</p>
      <p class="line" id="msB953">Nostre marchié querant alons</p>
      <p class="line" id="msB954">E se nous la poons ravoir</p>
      <p class="line" id="msB955">Par nul marchié de nostre avoir</p>
      <p class="line" id="msB956">Nous en donrons bien largement</p>
      <p class="line" id="msB957">Plus revendrons hastivement</p>
      <p class="line" id="msB958">Li enfes fenist sa reson</p>
      <p class="line" id="msB959">Et li peres conme preudom</p>
      <p class="line" id="msB960">Tretout li a appareillié</p>
      <p class="line" id="msB961">Quant vint a prendre le congié</p>
      <p class="line" id="msB962">Li rois la coupe a demandee</p>
      <p class="line" id="msB963">Qui por Blancheflor fu donnee</p>
      <p class="line" id="msB964">Fiuz fet il ceste porteras</p>
      <p class="line" id="msB965">Estre peut que par lui l'avras</p>
      <p class="line" id="msB966">Nous l'avons des que fu vendue</p>
      <p class="line" id="msB967">Desus mer Blancheflor ta drue</p>
      <p class="line" id="msB968">Li rois li donne .i. palefroi</p>
      <p class="line" id="msB969">Qui siens estoit o le conroy</p>
      <p class="line" id="msB970">De l'une part estoit toz blans</p>
      <p class="line" id="msB971">De l'autre rouge conme sans</p>
      <p class="line" id="msB972">Mes c'une teche avoit vermeille</p>
      <p class="line" id="msB973">El blanc du chief desus la hanche</p>
      <p class="line" id="msB974">Et el vermeill desus la hanche</p>
      <p class="line" id="msB975">Si ravoit une teche blanche</p>
      <p class="line" id="msB976">Seur sele ot d'un paile moult chier</p>
      <p class="line" id="msB977">Ouvree fu par eschequier</p>
      <p class="line" id="msB978">Toute la sele et li arçon</p>
      <p class="line" id="msB979">Sont de la coste d'un poisson</p>
      <p class="line" id="msB980">Sa couleur est inde et vermeille</p>
      <p class="line" id="msB981">Par nature ce est merveille</p>
      <p class="line" id="msB982">Et enz avoit entailleure</p>
      <p class="line" id="msB983">Li loreinz iert assis par cure</p>
      <p class="line" id="msB984">La couverture de la sele</p>
      <p class="line" id="msB985">Est d'un brun paile de Castele</p>
      <p class="line" id="msB986">Toute flouree a fill d'orfrois</p>
      <p class="line" id="msB987">Car tele la vouloit li rois</p>
      <p class="line" id="msB988">Estrivieres i ot et cengles</p>
      <p class="line" id="msB989">De soie erent les contrecengles</p>
      <p class="line" id="msB990">Laciees merveilleusement</p>
      <p class="line" id="msB991">Toutes les boucles sont d'argent</p>
      <p class="line" id="msB992">Li estrief valent .i. chastel</p>
      <p class="line" id="msB993">De fin or sont fet a neel</p>
      <p class="line" id="msB994">Li frains si fu bien fez et chiers</p>
      <p class="line" id="msB995">Onques meilleurs n'ot chevaliers</p>
      <p class="line" id="msB996">La chevece en est de fin or</p>
      <p class="line" id="msB997">Les pierres valent .i. tresor</p>
      <p class="line" id="msB998">Qui es blans esmaus sont assises</p>
      <p class="line" id="msB999">De leus en leus par entremises</p>
      <p class="line" id="msB1000">Ne vous puis pas ne ne loit</p>
      <p class="line" id="msB1001">Raconter con chaucune estoit</p>
      <p class="line" id="msB1002">Li frains fu touz de l'or d'Espaigne</p>
      <p class="line" id="msB1003">Ce sachiez moult en vaut l'ouvraigne</p>
      <p class="line" id="msB1004">Et les pierres granz vertuz ont</p>
      <p class="line" id="msB1005">Qui toutes precieuses sont</p>
      <p class="line" id="msB1006">Les resnes de fin or estoient</p>
      <p class="line" id="msB1007">Ne cuit james plus beles soient</p>
      <p class="line" id="msB1008">Li rois la a son fill baillié</p>
      <p class="line" id="msB1009">Et il l'en a moult mercié</p>
      <p class="line" id="msB1010">Et la royne son annel</p>
      <p class="line" id="msB1011">A mis el doit au jouvencel</p>
      <p class="line" id="msB1012">Fiuz fet ele gardez le bien</p>
      <p class="line" id="msB1013">Tant con l'avrez ne dotez rien</p>
      <p class="line" id="msB1014">Fers ne te porra entamer</p>
      <p class="line" id="msB1015">Ne feu ardoir ne enconbrer</p>
      <p class="line" id="msB1016">Fiuz cest annel a tel poissance</p>
      <p class="line" id="msB1017">Que bien i doiz avoir fiance</p>
      <p class="line" id="msB1018">Saches que tant con tu l'avras</p>
      <p class="line" id="msB1019">A riens que quieres ne faudras</p>
      <p class="line" id="msB1020">Il prent l'ennel et l'en mercie</p>
      <p class="line" id="msB1021">Et dist qu'encor ravra s'amie</p>
      <p class="line" id="msB1022">Atant a congié demandé</p>
      <p class="line" id="msB1023">Li rois li a plorant donné</p>
      <p class="line" id="msB1024">A sa mere ra pris congié</p>
      <p class="line" id="msB1025">Et ele l'a .vii. foiz baisié</p>
      <p class="line" id="msB1026">La veissiez andeus plorer</p>
      <p class="line" id="msB1027">Leur poinz batre lor crins tirer</p>
      <p class="line" id="msB1028">Et tel duel fere au departir</p>
      <p class="line" id="msB1029">Con sil le veissent morir</p>
      <p class="line" id="msB1030">Car mes nu cuidoient veoir</p>
      <p class="line" id="msB1031">Non firent il tretout por voir</p>
      <p class="line" id="msB1032">Atant lor a dit en plorant</p>
      <p class="line" id="msB1033">Conme cil qui pitié ot grant</p>
      <p class="line" id="msB1034">Li damoisiaus Floires valé</p>
      <p class="line" id="msB1035">Et il l'ont a Dieu conmandé</p>
      <p class="line" id="msB1036">Ez le vous hors de la cité</p>
      <p class="line" id="msB1037">O ses sonmiers bien arrouté</p>
      <p class="line" id="msB1038">Ilz ses chamberlans conseillent</p>
      <p class="line" id="msB1039">Et leur journees appareillent</p>
      <p class="line" id="msB1040">Au port vuelent premier aler</p>
      <p class="line" id="msB1041">Ou Blancheflor entra en mer</p>
      <p class="line" id="msB1042">Tant sont alé la sont venu</p>
      <p class="line" id="msB1043">Chies .i. bourgois sont descendu</p>
      <p class="line" id="msB1044">Quant li cheval establé sont</p>
      <p class="line" id="msB1045">Fain et avainne a plenté ont</p>
      <p class="line" id="msB1046">Et cil a cui fu conmandé</p>
      <p class="line" id="msB1047">Aus estaus el bourc sont alé</p>
      <p class="line" id="msB1048">Iluec treuvent .i. macecrier</p>
      <p class="line" id="msB1049">Ou il achatent leur mengier</p>
      <p class="line" id="msB1050">Et pain et vin en font porter</p>
      <p class="line" id="msB1051">Moult aprestent riche souper</p>
      <p class="line" id="msB1052">Marcheant dient que il sont</p>
      <p class="line" id="msB1053">Pour cel mestier mer passeront</p>
      <p class="line" id="msB1054">Floire tiennent a lor seignor</p>
      <p class="line" id="msB1055">L'avoir est siens n'est mie lor</p>
      <p class="line" id="msB1056">Quant il furent asseuré</p>
      <p class="line" id="msB1057">Et le mengier ont apresté</p>
      <p class="line" id="msB1058">Napes font metre et vont laver</p>
      <p class="line" id="msB1059">Puis si asistrent au souper</p>
      <p class="line" id="msB1060">En l'oste ot preudome et vaillant</p>
      <p class="line" id="msB1061">Dejouste soi assiet l'enfant</p>
      <p class="line" id="msB1062">Il l'enneure moult et tient chier</p>
      <p class="line" id="msB1063">Et semont souvent de mengier</p>
      <p class="line" id="msB1064">La table fu bien marcheande</p>
      <p class="line" id="msB1065">Grant plenté i ot de viande</p>
      <p class="line" id="msB1066">Tres bien le servent li serjant</p>
      <p class="line" id="msB1067">Vin leur donnent a lor talent</p>
      <p class="line" id="msB1068">En coupes d'or en nes d'argent</p>
      <p class="line" id="msB1069">Metent bon vin herbe piment</p>
      <p class="line" id="msB1070">Li marcheant travaillié furent</p>
      <p class="line" id="msB1071">Assez mengierent et pou burent</p>
      <p class="line" id="msB1072">Souvent dient por le bon vin</p>
      <p class="line" id="msB1073">Que il ont l'ostel Saint Martin</p>
      <p class="line" id="msB1074">Cil se deduient lieement</p>
      <p class="line" id="msB1075">Floires a Blancheflor entent</p>
      <p class="line" id="msB1076">Pour le bon vin pas ne l'oblie</p>
      <p class="line" id="msB1077">Sanz li ne prise riens sa vie</p>
      <p class="line" id="msB1078">Pour li souvent s'entroblioit</p>
      <p class="line" id="msB1079">Et parfondement soupiroit</p>
      <p class="line" id="msB1080">Et ne prenoit garde a sa main</p>
      <p class="line" id="msB1081">Se il prenoit ou char ou pain</p>
      <p class="line" id="msB1082">L'ostesse l'a bien regardé</p>
      <p class="line" id="msB1083">Du coute a son seignor bouté</p>
      <p class="line" id="msB1084">Sire fet ele avez veu</p>
      <p class="line" id="msB1085">Cest enfant con s'est maintenu</p>
      <p class="line" id="msB1086">Ce mengier leisse por penser</p>
      <p class="line" id="msB1087">Souvent l'ai veu soupirer</p>
      <p class="line" id="msB1088">Par mon chief n'est pas marcheanz</p>
      <p class="line" id="msB1089">Gentis hom est et el queranz</p>
      <p class="line" id="msB1090">Dont a l'enfant a reison mis</p>
      <p class="line" id="msB1091">Sire fet il moult ies pensis</p>
      <p class="line" id="msB1092">A cest mengier tar esgardé</p>
      <p class="line" id="msB1093">Pou as mengié et moult pensé</p>
      <p class="line" id="msB1094">Quanque as pris seroit legier</p>
      <p class="line" id="msB1095">A aquiter de cest mengier</p>
      <p class="line" id="msB1096">Autretel vi ge l'autre jour</p>
      <p class="line" id="msB1097">De damoisele Blancheflor</p>
      <p class="line" id="msB1098">Einsi se nonma ele a moi</p>
      <p class="line" id="msB1099">Si vous resemble par ma foi</p>
      <p class="line" id="msB1100">Bien poez estre d'un aage</p>
      <p class="line" id="msB1101">Moult vous resemble de visage</p>
      <p class="line" id="msB1102">Ensement au mengier pensoit</p>
      <p class="line" id="msB1103">.i. sien ami moult regretoit</p>
      <p class="line" id="msB1104">Floire cui amie ele estoit</p>
      <p class="line" id="msB1105">Pour cui tolir on la vendoit</p>
      <p class="line" id="msB1106">Et pour s'amor estoit moult mue</p>
      <p class="line" id="msB1107">Ele fu a cest port vendue</p>
      <p class="line" id="msB1108">Cil qui l'acheterent disoient</p>
      <p class="line" id="msB1109">Qu'en Babiloine la menroient</p>
      <p class="line" id="msB1110">De l'amirant tant en avroient</p>
      <p class="line" id="msB1111">Que a double i gaaigneroient</p>
      <p class="line" id="msB1112">Quant il ot s'amie nonmer</p>
      <p class="line" id="msB1113">Et de lui certement parler</p>
      <p class="line" id="msB1114">De la joie si s'esbahi</p>
      <p class="line" id="msB1115">Qu'il ne sot mot si abati</p>
      <p class="line" id="msB1116">Le vin qui devant li estoit</p>
      <p class="line" id="msB1117">A .i. coutel que il tenoit</p>
      <p class="line" id="msB1118">L'oste s'escrie c'est forfet</p>
      <p class="line" id="msB1119">Amendez nous sera cest fet</p>
      <p class="line" id="msB1120">Ce est bien droiz ce dient tuit</p>
      <p class="line" id="msB1121">Car liez en sont pour le deduit</p>
      <p class="line" id="msB1122">Floires une coupe d'or fin</p>
      <p class="line" id="msB1123">Emplir a fete de bon vin</p>
      <p class="line" id="msB1124">Touz liez a la dame la tent</p>
      <p class="line" id="msB1125">Dame ceste coupe vos rent</p>
      <p class="line" id="msB1126">Vostre soit et du vin bevez</p>
      <p class="line" id="msB1127">Et cui vous plera en donnez</p>
      <p class="line" id="msB1128">Pource que m'avez dit nouvele</p>
      <p class="line" id="msB1129">De Blancheflor la damoisele</p>
      <p class="line" id="msB1130">Pour lui ert ce que je pensoie</p>
      <p class="line" id="msB1131">A ce mengier et soupiroie</p>
      <p class="line" id="msB1132">Tout pour ice que ne savoie</p>
      <p class="line" id="msB1133">Quel part querre je la devoie</p>
      <p class="line" id="msB1134">Ele la prent si l'en mercie</p>
      <p class="line" id="msB1135">Et prie Dieu que il s'amie</p>
      <p class="line" id="msB1136">Qu'il vet querre puisse trouver</p>
      <p class="line" id="msB1137">Et a grant joie ramener</p>
      <p class="line" id="msB1138">Dist qu'il ira en Babyloine</p>
      <p class="line" id="msB1139">Se il avant ce n'a essoine</p>
      <p class="line" id="msB1140">Apres dist li vins espanduz</p>
      <p class="line" id="msB1141">Seingneur est droiz que soit renduz</p>
      <p class="line" id="msB1142">Tant en fetes sor moi venir</p>
      <p class="line" id="msB1143">Conme il vous vendra a plesir</p>
      <p class="line" id="msB1144">Atant es quatre pauconniers</p>
      <p class="line" id="msB1145">Qu'en aportent .iiii. setiers</p>
      <p class="line" id="msB1146">Puis en servent moult larg</p>
      <p class="line" id="msB1147">O les hennas d'or ou d'argent</p>
      <p class="line" id="msB1148">Floires a premerains beu</p>
      <p class="line" id="msB1149">A l'oste l'a apres tendu</p>
      <p class="line" id="msB1150">Et cil autre par la meison</p>
      <p class="line" id="msB1151">Du vin boivent tuit a bandon</p>
      <p class="line" id="msB1152">Le soir se pot touz enivrer</p>
      <p class="line" id="msB1153">Qui la fu s'il s'en voult pener</p>
      <p class="line" id="msB1154">Li plus povres se tient moult riche</p>
      <p class="line" id="msB1155">Et de hardement moult sa fiche</p>
      <p class="line" id="msB1156">Cil se deduient lieement</p>
      <p class="line" id="msB1157">Atant es vous torné le vent</p>
      <p class="line" id="msB1158">Li jours est ja toz a vesprez</p>
      <p class="line" id="msB1159">Et li froiz touz as porz montez</p>
      <p class="line" id="msB1160">Ce dient li mestre des nes</p>
      <p class="line" id="msB1161">De vent avront toz plains lor tres</p>
      <p class="line" id="msB1162">Longuement sejorné i ont</p>
      <p class="line" id="msB1163">Et du passer desirrant sont</p>
      <p class="line" id="msB1164">Et quant li venz fu trespassez</p>
      <p class="line" id="msB1165">Et rapesiez fu li orez</p>
      <p class="line" id="msB1166">Dont font crier li notonnier</p>
      <p class="line" id="msB1167">Par la vile qu'aillent chargier</p>
      <p class="line" id="msB1168">Cil qui en Babiloine iront</p>
      <p class="line" id="msB1169">Et es terres qui de la sont</p>
      <p class="line" id="msB1170">Floires l'oi moult en est liez</p>
      <p class="line" id="msB1171">De l'aler s'est appareilliez</p>
      <p class="line" id="msB1172">Quant son conroi ot aquité</p>
      <p class="line" id="msB1173">A son oste a du sien donné</p>
      <p class="line" id="msB1174">Puis prent a son l'oste congié</p>
      <p class="line" id="msB1175">A la nef vient si a chargié</p>
      <p class="line" id="msB1176">Son notonnier a bien prié</p>
      <p class="line" id="msB1177">Et il a bien otroié</p>
      <p class="line" id="msB1178">Qu'a ice port arrivera</p>
      <p class="line" id="msB1179">Ou il plus tost venir porra</p>
      <p class="line" id="msB1180">Et il respont au notonnier</p>
      <p class="line" id="msB1181">Je vueill aler pour gaaigner</p>
      <p class="line" id="msB1182">En Babyloine la cité</p>
      <p class="line" id="msB1183">Pieça c'on m'a dit et conté</p>
      <p class="line" id="msB1184">Que des ice jour en .i. mois</p>
      <p class="line" id="msB1185">Assemblee i avra de rois</p>
      <p class="line" id="msB1186">Qui de l'amirant terres tienent</p>
      <p class="line" id="msB1187">Et pour ice a sa court vienent</p>
      <p class="line" id="msB1188">A une feste qu'il seut fere</p>
      <p class="line" id="msB1189">Se je la me pooie trere</p>
      <p class="line" id="msB1190">De mon avoir tost viendroie</p>
      <p class="line" id="msB1191">Et cuit que g'i gaaingneroie</p>
      <p class="line" id="msB1192">Au vent qu'il ont et a l'air cler</p>
      <p class="line" id="msB1193">Se sont de terre empoint en mer</p>
      <p class="line" id="msB1194">Leur tres ont touz enhaut sachiez</p>
      <p class="line" id="msB1195">Et les autres engins dreciez</p>
      <p class="line" id="msB1196">Li venz si prent qu'el fet errer</p>
      <p class="line" id="msB1197">Ore est Floires en haute mer</p>
      <p class="line" id="msB1198">On la nef ot mis tel conroi</p>
      <p class="line" id="msB1199">Qui deust soufire a .i. roy</p>
      <p class="line" id="msB1200">.viii. jours pleniers par mer erra</p>
      <p class="line" id="msB1201">Que nule terre ne trouva</p>
      <p class="line" id="msB1202">Au nueme jor sont arrivé</p>
      <p class="line" id="msB1203">Souz Bauduc une grant cité</p>
      <p class="line" id="msB1204">Qui siet seur une roche bise</p>
      <p class="line" id="msB1205">Deseur le port en haut assise</p>
      <p class="line" id="msB1206">D'iluec puet en quant il fet cler</p>
      <p class="line" id="msB1207">Cent liues loing veoir en mer</p>
      <p class="line" id="msB1208">Bien sot tenir li notonniers</p>
      <p class="line" id="msB1209">A la cité les droiz sentiers</p>
      <p class="line" id="msB1210">Cest li porz dont il le requist</p>
      <p class="line" id="msB1211">Et il l'enfant tot droit i mist</p>
      <p class="line" id="msB1212">D'iluec porra en .iiii. jours</p>
      <p class="line" id="msB1213">D'iceus d'iver toz les plus cors</p>
      <p class="line" id="msB1214">En Babyloine o ses somiers</p>
      <p class="line" id="msB1215">Venir se il n'a destorbiers</p>
      <p class="line" id="msB1216">Son loier quiert li notonniers</p>
      <p class="line" id="msB1217">Floires li done volentiers</p>
      <p class="line" id="msB1218">.xx. mars d'or fin et .xx. d'argent</p>
      <p class="line" id="msB1219">Li fet donner moult lieement</p>
      <p class="line" id="msB1220">Qu'avis li fu qu'en Paradis</p>
      <p class="line" id="msB1221">L'eust mis quant iert ou pais</p>
      <p class="line" id="msB1222">et s'amie cuide trouver</p>
      <p class="line" id="msB1223">Que il quiert par terre et par mer</p>
      <p class="line" id="msB1224">Oste sont des nes li trousel</p>
      <p class="line" id="msB1225">Du rechargier sont moult isnel</p>
      <p class="line" id="msB1226">Et sont venu a la cité</p>
      <p class="line" id="msB1227">Chies .i. bourgois sont herbergé</p>
      <p class="line" id="msB1228">Qui riches ert et alosé</p>
      <p class="line" id="msB1229">Notonnier iert et marcheanz</p>
      <p class="line" id="msB1230">Au port avoit .ii. nes bien granz</p>
      <p class="line" id="msB1231">En quoi son marché demenoit</p>
      <p class="line" id="msB1232">Quant mestier li ert mer passoit</p>
      <p class="line" id="msB1233">En une decez nes passerent</p>
      <p class="line" id="msB1234">Li marcheant qui acheterent</p>
      <p class="line" id="msB1235">Blancheflor que Floires queroit</p>
      <p class="line" id="msB1236">Pour qui einsi dolenz estoit</p>
      <p class="line" id="msB1237">Et en sa meison la nuit jurent</p>
      <p class="line" id="msB1238">Quant il fors de mer issu furent</p>
      <p class="line" id="msB1239">Par celui cuit querra nouvele</p>
      <p class="line" id="msB1240">Floires iluec de la pucele</p>
      <p class="line" id="msB1241">Li chamberlans ot les chevaus</p>
      <p class="line" id="msB1242">Deschargiez de leur grant trosiaus</p>
      <p class="line" id="msB1243">Ses fist establer aaisier</p>
      <p class="line" id="msB1244">Et de litiere et de mengier</p>
      <p class="line" id="msB1245">Seingneur en cel ostel troverent</p>
      <p class="line" id="msB1246">Quanqu'il voudrent si l'acheterent</p>
      <p class="line" id="msB1247">Fain et avaine et moult bons vins</p>
      <p class="line" id="msB1248">Char salee fresche et poucins</p>
      <p class="line" id="msB1249">Leur mengier ont fet moult haster</p>
      <p class="line" id="msB1250">Car travaillié sont de la mer</p>
      <p class="line" id="msB1251">Li porz estoit a l'amirail</p>
      <p class="line" id="msB1252">Maint home i ot paine et travail</p>
      <p class="line" id="msB1253">Ou soit adroit ou soit a tort</p>
      <p class="line" id="msB1254">Tout li estuet donner au port</p>
      <p class="line" id="msB1255">Et rendre au prevost lor avoir</p>
      <p class="line" id="msB1256">Et puis jurer qu'il diront voir</p>
      <p class="line" id="msB1257">Quant cel avoir orent rendu</p>
      <p class="line" id="msB1258">Et leur mengier apresté fu</p>
      <p class="line" id="msB1259">Levent lor mains si sont assis</p>
      <p class="line" id="msB1260">El plus biau leu ont Floire mis</p>
      <p class="line" id="msB1261">Il ont a mengier richement</p>
      <p class="line" id="msB1262">Si mengierent moult lieement</p>
      <p class="line" id="msB1263">Mes Floires petit i menia</p>
      <p class="line" id="msB1264">Pour Blancheflor ou il i pensa</p>
      <p class="line" id="msB1265">Li ostes l'a aparceu</p>
      <p class="line" id="msB1266">N'en est pas liez quant l'a veu</p>
      <p class="line" id="msB1267">Sire fet il ce m'est avis</p>
      <p class="line" id="msB1268">Pour vostre avoir estes pensis</p>
      <p class="line" id="msB1269">Pour la coustume que voi tel</p>
      <p class="line" id="msB1270">Floires li dist sire c'est el</p>
      <p class="line" id="msB1271">Li ostes dist tout autretel</p>
      <p class="line" id="msB1272">Vi ge l'autrier en cest hostel</p>
      <p class="line" id="msB1273">Qu'il avoit une grant conpaigne</p>
      <p class="line" id="msB1274">De marcheanz qui sont d'Espaigne</p>
      <p class="line" id="msB1275">Amenai par mer a cest port</p>
      <p class="line" id="msB1276">Ce m'est avis si le recort</p>
      <p class="line" id="msB1277">Une pucele o eus avoit</p>
      <p class="line" id="msB1278">Qui ensement se contenoit</p>
      <p class="line" id="msB1279">Ge l'oi nomner Blancheflor</p>
      <p class="line" id="msB1280">En ma nef mena grant dolor</p>
      <p class="line" id="msB1281">Tout einsi au mengier pensoit</p>
      <p class="line" id="msB1282">Et .i. sien ami regretoit</p>
      <p class="line" id="msB1283">Floires est liez de la nouvele</p>
      <p class="line" id="msB1284">Puis dist que devint la pucele</p>
      <p class="line" id="msB1285">Li hostes dist quant s'en alerent</p>
      <p class="line" id="msB1286">En Babyloine l'en menerent</p>
      <p class="line" id="msB1287">Floires li donne .i. vair mantel</p>
      <p class="line" id="msB1288">Et .i. hennap d'or moult fu del</p>
      <p class="line" id="msB1289">Sire ce vueill que vous aiez</p>
      <p class="line" id="msB1290">Et Blancheflor gré en sachiez</p>
      <p class="line" id="msB1291">Car je sui meuz por li querre</p>
      <p class="line" id="msB1292">Emblee me fu en ma terre</p>
      <p class="line" id="msB1293">L'ostes li dist et l'en mercie</p>
      <p class="line" id="msB1294">Dieus vous rende la vostre amie</p>
      <p class="line" id="msB1295">Quant du mengier sont sofisant</p>
      <p class="line" id="msB1296">Les napes ostent li serjant</p>
      <p class="line" id="msB1297">Dont font les liz appareillier</p>
      <p class="line" id="msB1298">Lassez sont si se vont couchier</p>
      <p class="line" id="msB1299">Quant Flores dort et il sonmeille</p>
      <p class="line" id="msB1300">Celi est vis que il conseille</p>
      <p class="line" id="msB1301">O Blancheflor sa douce amie</p>
      <p class="line" id="msB1302">Moult li plesoit icele vie</p>
      <p class="line" id="msB1303">Il dormi mes ce fu petit</p>
      <p class="line" id="msB1304">Au matinet quant le jor vit</p>
      <p class="line" id="msB1305">Ses compaignons a esveilliez</p>
      <p class="line" id="msB1306">Et quant ce fu appareilliez</p>
      <p class="line" id="msB1307">El droit chemin en sont entré</p>
      <p class="line" id="msB1308">De Babyloine la cité</p>
      <p class="line" id="msB1309">Cele nuit a .i. hostel jurent</p>
      <p class="line" id="msB1310">Ou il moult bien herbergié furent</p>
      <p class="line" id="msB1311">Et el demain tres bien matin</p>
      <p class="line" id="msB1312">Se remetent en lor chemin</p>
      <p class="line" id="msB1313">La nuit se resont herbergié</p>
      <p class="line" id="msB1314">A une vile ou ot marchié</p>
      <p class="line" id="msB1315">Ou il oient de li parler</p>
      <p class="line" id="msB1316">Par iluec la vit on passer</p>
      <p class="line" id="msB1317">Au tierz jour devant la vesprer</p>
      <p class="line" id="msB1318">Parvindrent a .i. braz de mer</p>
      <p class="line" id="msB1319">Frelle le nonment ou pais</p>
      <p class="line" id="msB1320">De l'autre part est Monfelix</p>
      <p class="line" id="msB1321">Uns chastiaus riches ou manoit</p>
      <p class="line" id="msB1322">Cil qui la gent outre passoit</p>
      <p class="line" id="msB1323">Il n'i avoit planches ne ponz</p>
      <p class="line" id="msB1324">Car trop ert roides et parfonz</p>
      <p class="line" id="msB1325">Mes a la rive .i. cor avoit</p>
      <p class="line" id="msB1326">Qui a .i. pel penduz estoit</p>
      <p class="line" id="msB1327">Li venant a celui tornoient</p>
      <p class="line" id="msB1328">Qui le notonnier apeloient</p>
      <p class="line" id="msB1329">.i. d'euls le corna et cil l'ot</p>
      <p class="line" id="msB1330">A aus en vint plus tost qu'il pot</p>
      <p class="line" id="msB1331">Li mestres sist en son batel</p>
      <p class="line" id="msB1332">O soi cueilli le damoisel</p>
      <p class="line" id="msB1333">Et ses serjanz li notonnier</p>
      <p class="line" id="msB1334">El chalant sont mis li sonmier</p>
      <p class="line" id="msB1335">Atant conmencent a nagier</p>
      <p class="line" id="msB1336">Et marcheant et notonnier</p>
      <p class="line" id="msB1337">Le mestre a esgardé l'enfant</p>
      <p class="line" id="msB1338">Frans hons semble estre par senblant</p>
      <p class="line" id="msB1339">Demanda li conme alez vous</p>
      <p class="line" id="msB1340">Il li respont nu veez vous</p>
      <p class="line" id="msB1341">A Babyloine vueill aler</p>
      <p class="line" id="msB1342">Con marcheanz pour acheter</p>
      <p class="line" id="msB1343">Et pour vendre cez miens trosiaus</p>
      <p class="line" id="msB1344">Con vous veez et bons et biaus</p>
      <p class="line" id="msB1345">S'en cest chastel meson avez</p>
      <p class="line" id="msB1346">Anuit mes car nous hostelez</p>
      <p class="line" id="msB1347">Sire dist il par foi si ai</p>
      <p class="line" id="msB1348">Anuit mes vous herbergerai</p>
      <p class="line" id="msB1349">Mes biau sire por cel disoie</p>
      <p class="line" id="msB1350">Que morne et pensis vos veoie</p>
      <p class="line" id="msB1351">Et tout ensement vi ge oan</p>
      <p class="line" id="msB1352">N'a pas encore demi an</p>
      <p class="line" id="msB1353">Ceanz une pucele entrer</p>
      <p class="line" id="msB1354">Et en tel maniere penser</p>
      <p class="line" id="msB1355">Par ma foi vous li resemblez</p>
      <p class="line" id="msB1356">Ne sai se li apartenez</p>
      <p class="line" id="msB1357">Quant ce oi le chief dreça</p>
      <p class="line" id="msB1358">Sire fet il ou en ala</p>
      <p class="line" id="msB1359">En Babyloine fu menee</p>
      <p class="line" id="msB1360">Li amiranz l'a achetee</p>
      <p class="line" id="msB1361">Tout li a noié et celé</p>
      <p class="line" id="msB1362">La nuit o lui sont herbergé</p>
      <p class="line" id="msB1363">Au matin quant fu esclerié</p>
      <p class="line" id="msB1364">A son hoste rapris congié</p>
      <p class="line" id="msB1365">Mes .c. soulz avant li dona</p>
      <p class="line" id="msB1366">Et en apres moult li proia</p>
      <p class="line" id="msB1367">Que s'il en Babyloine eust</p>
      <p class="line" id="msB1368">Ami qui aidier li peust</p>
      <p class="line" id="msB1369">Que par enseignes li mandast</p>
      <p class="line" id="msB1370">Qu'a son besoing le conseillast</p>
      <p class="line" id="msB1371">Sire fet il einz que veingnoiz</p>
      <p class="line" id="msB1372">En Babyloine trouveroiz</p>
      <p class="line" id="msB1373">.I. flot moult lé et moult parfont</p>
      <p class="line" id="msB1374">Quant vous vendroiz desor le pont</p>
      <p class="line" id="msB1375">Dont trouverez le pontonnier</p>
      <p class="line" id="msB1376">Mes compainz est si m'a moult chier</p>
      <p class="line" id="msB1377">De Babyloine est riches hon</p>
      <p class="line" id="msB1378">Grant tour i a et grant meson</p>
      <p class="line" id="msB1379">De cez .ii. ponz est mes conpainz</p>
      <p class="line" id="msB1380">Par mi partons toz noz gaains</p>
      <p class="line" id="msB1381">Cest mien annel li porterez</p>
      <p class="line" id="msB1382">Et de moie part li direz</p>
      <p class="line" id="msB1383">Qu'il vous conseult con mielz porra</p>
      <p class="line" id="msB1384">Ge cuit qu'il vous herbergera</p>
      <p class="line" id="msB1385">Tout einsi se sont departi</p>
      <p class="line" id="msB1386">Au pont vindrent ainz le midi</p>
      <p class="line" id="msB1387">Le pont passent soz .i. aubé</p>
      <p class="line" id="msB1388">Qu'en ot au chief du pont planté</p>
      <p class="line" id="msB1389">Le pontonnier treuvent soz l'arbre</p>
      <p class="line" id="msB1390">Sus .i. perron qui ert de marbre</p>
      <p class="line" id="msB1391">Bel honme i ot et bien vestu</p>
      <p class="line" id="msB1392">Preudom leur pert quant l'ont veu</p>
      <p class="line" id="msB1393">Ja au pont nus hom ne pasast</p>
      <p class="line" id="msB1394">Quatre deniers ne li donast</p>
      <p class="line" id="msB1395">Et quatre apres por son cheval</p>
      <p class="line" id="msB1396">Floires salue le vassal</p>
      <p class="line" id="msB1397">De touz ses dieus l'a salué</p>
      <p class="line" id="msB1398">Et puis li a l'ennel donné</p>
      <p class="line" id="msB1399">Enseingnes de son conpaignon</p>
      <p class="line" id="msB1400">Qu'il le herbert en sa meison</p>
      <p class="line" id="msB1401">Et a son besoing le conselt</p>
      <p class="line" id="msB1402">Si conme il s'amor avoir velt</p>
      <p class="line" id="msB1403">Cil a l'ennel bien conneu</p>
      <p class="line" id="msB1404">Recut le et moult lié en fu</p>
      <p class="line" id="msB1405">Le sien annel li a baillié</p>
      <p class="line" id="msB1406">A sa fame l'a envoié</p>
      <p class="line" id="msB1407">Que bien le herbert por s'amor</p>
      <p class="line" id="msB1408">Et puis li a moustré sa tor</p>
      <p class="line" id="msB1409">Tout droit est a l'ostel venuz</p>
      <p class="line" id="msB1410">Par l'ennel fu bien receuz</p>
      <p class="line" id="msB1411">Dont se herbergent lieement</p>
      <p class="line" id="msB1412">Estables treuvent a talent</p>
      <p class="line" id="msB1413">Or est Floires en la cité</p>
      <p class="line" id="msB1414">Que il avoit tant desirré</p>
      <p class="line" id="msB1415">Herbergiez chies le pontonnier</p>
      <p class="line" id="msB1416">De conseill a moult grant mestier</p>
      <p class="line" id="msB1417">Car ja soit ce que venuz soit</p>
      <p class="line" id="msB1418">La ou il desirre avoit</p>
      <p class="line" id="msB1419">Il ne set ne conseill n'en a</p>
      <p class="line" id="msB1420">Confaitement se maintenra</p>
      <p class="line" id="msB1421">Savoir se met en son corage</p>
      <p class="line" id="msB1422">Qui li rabembre son parage</p>
      <p class="line" id="msB1423">Dist il qu'il erre folement</p>
      <p class="line" id="msB1424">Fet il tu ne connois la gent</p>
      <p class="line" id="msB1425">Floires ton conseill cui diras</p>
      <p class="line" id="msB1426">Conment euvres et que quis as</p>
      <p class="line" id="msB1427">Se te descuevres fous seras</p>
      <p class="line" id="msB1428">Car soit a certes ou a gas</p>
      <p class="line" id="msB1429">S'aucuns a l'amirant venoit</p>
      <p class="line" id="msB1430">Et ta folie li contoit</p>
      <p class="line" id="msB1431">Se il vouloit toi porroit prendre</p>
      <p class="line" id="msB1432">Et apres ice fere pendre</p>
      <p class="line" id="msB1433">Fai bien arriere t'en renva</p>
      <p class="line" id="msB1434">Tes peres fame te donra</p>
      <p class="line" id="msB1435">Du mielz de trestout son regné</p>
      <p class="line" id="msB1436">Et de moult riche parenté</p>
      <p class="line" id="msB1437">Amours respont ore oi folie</p>
      <p class="line" id="msB1438">Du retourner ja sanz t'amie</p>
      <p class="line" id="msB1439">Dont ne venis tu por li querre</p>
      <p class="line" id="msB1440">Sanz li vens aler en ta terre</p>
      <p class="line" id="msB1441">Dont ne te membre de l'autrier</p>
      <p class="line" id="msB1442">Du grant grefe de ton grefier</p>
      <p class="line" id="msB1443">Pour li ocirre te vousis</p>
      <p class="line" id="msB1444">Or penses ja a ton pais</p>
      <p class="line" id="msB1445">Et se tu sans li i estoies</p>
      <p class="line" id="msB1446">Vousisses ou non revenroies</p>
      <p class="line" id="msB1447">Porroies tu dont sanz li vivre</p>
      <p class="line" id="msB1448">Quant le pensas toi tieng pour yvre</p>
      <p class="line" id="msB1449">Pour l'or del mont ne pour l'avoir</p>
      <p class="line" id="msB1450">Ne porroies sanz li avoir</p>
      <p class="line" id="msB1451">Joie remaing si la verras</p>
      <p class="line" id="msB1452">Puet cel estre si l'en menras</p>
      <p class="line" id="msB1453">N'est pas legiere por garder</p>
      <p class="line" id="msB1454">La beste qui se velt embler</p>
      <p class="line" id="msB1455">S'ele te voit engin querra</p>
      <p class="line" id="msB1456">S'ele puet qu'a toi parlera</p>
      <p class="line" id="msB1457">Car qui ainme ce sai ge bien</p>
      <p class="line" id="msB1458">Engingneus est sor tote rien</p>
      <p class="line" id="msB1459">Li vileins dit en moult pou d'eure</p>
      <p class="line" id="msB1460">A cui Dieu plest moult bien labeure</p>
      <p class="line" id="msB1461">Itel bataille en lui avoit</p>
      <p class="line" id="msB1462">Amours et moult le contraignoit</p>
      <p class="line" id="msB1463">Atant es vous l'oste venir</p>
      <p class="line" id="msB1464">Quant triste et pensis l'a veu</p>
      <p class="line" id="msB1465">Franchement l'a mis a reson</p>
      <p class="line" id="msB1466">Damoisiaus sire gentius hom</p>
      <p class="line" id="msB1467">Estes vous de rien coreciez</p>
      <p class="line" id="msB1468">Dont n'estes vous bien herbergiez</p>
      <p class="line" id="msB1469">Se riens veez qui vous desplese</p>
      <p class="line" id="msB1470">Amendez iert se je'n ai ese</p>
      <p class="line" id="msB1471">Sire fet il vous dites bien</p>
      <p class="line" id="msB1472">Vostre merci mes nule rien</p>
      <p class="line" id="msB1473">D'endroit l'ostel ne me desplest</p>
      <p class="line" id="msB1474">A Damedieu pri qu'il me lest</p>
      <p class="line" id="msB1475">Biau sire a vos gerredonner</p>
      <p class="line" id="msB1476">Et l'ostage et le biau parler</p>
      <p class="line" id="msB1477">Sire fet il je sui pensis</p>
      <p class="line" id="msB1478">De mon marchié que je ai quis</p>
      <p class="line" id="msB1479">Ce que je quis criem que ne truisse</p>
      <p class="line" id="msB1480">Et se jel truis qu'avoir nel puisse</p>
      <p class="line" id="msB1481">Lil ostes fu moult gentius on</p>
      <p class="line" id="msB1482">Sire fet il or mangeron</p>
      <p class="line" id="msB1483">Apres se je puis et je sai</p>
      <p class="line" id="msB1484">Volentiers vous conseillerai</p>
      <p class="line" id="msB1485">Atant levent si vont mengier</p>
      <p class="line" id="msB1486">L'ostes apele sa moillier</p>
      <p class="line" id="msB1487">Entre eus deus ont l'enfant assis</p>
      <p class="line" id="msB1488">L'ostes Daires et Licoris</p>
      <p class="line" id="msB1489">Moult le font servir richement</p>
      <p class="line" id="msB1490">A veissiaus d'or fin et d'argent</p>
      <p class="line" id="msB1491">Cler vin et piment et claré</p>
      <p class="line" id="msB1492">Orent il er a grant plenté</p>
      <p class="line" id="msB1493">A ce mengier ot grant foison</p>
      <p class="line" id="msB1494">De divers mes de venoison</p>
      <p class="line" id="msB1495">Grues et gentes et herons</p>
      <p class="line" id="msB1496">Perdriz et cines et poons</p>
      <p class="line" id="msB1497">Tout environ a remanant</p>
      <p class="line" id="msB1498">Orent li petit et li grant</p>
      <p class="line" id="msB1499">Et puis fet aporter</p>
      <p class="line" id="msB1500">Li hostes Daires par deduit</p>
      <p class="line" id="msB1501">Pomes garnates poires fies</p>
      <p class="line" id="msB1502">Et puis amandes et alies</p>
      <p class="line" id="msB1503">De touz fruiz orent a foison</p>
      <p class="line" id="msB1504">Du meilleur que trouver pot on</p>
      <p class="line" id="msB1505">Pesches chasteignes car plenté</p>
      <p class="line" id="msB1506">A de touz fruiz en la cité</p>
      <p class="line" id="msB1507">Du fruit menjuent lieement</p>
      <p class="line" id="msB1508">Apres boivent du vin souvent</p>
      <p class="line" id="msB1509">Floires a la coupe esgardee</p>
      <p class="line" id="msB1510">Qui por Blancheflor fu donnee</p>
      <p class="line" id="msB1511">Qui devant li ert toute plainne</p>
      <p class="line" id="msB1512">De plus cler vin que n'est fontaine</p>
      <p class="line" id="msB1513">Helaine i est si con Paris</p>
      <p class="line" id="msB1514">La tient par la main ses amis</p>
      <p class="line" id="msB1515">En l'esgarder qu'il fet l'ymage</p>
      <p class="line" id="msB1516">Amours alume son corage</p>
      <p class="line" id="msB1517">Amours li dist aies envie</p>
      <p class="line" id="msB1518">Ci en mainne Paris s'amie</p>
      <p class="line" id="msB1519">He dieus verrai ge ja le jor</p>
      <p class="line" id="msB1520">Que si enmenrai Blancheflor</p>
      <p class="line" id="msB1521">Diva Floires apres mengier</p>
      <p class="line" id="msB1522">Te doit tes hostes conseillier</p>
      <p class="line" id="msB1523">Li lons mengier moult l'a grevé</p>
      <p class="line" id="msB1524">La dame l'a bien esgardé</p>
      <p class="line" id="msB1525">Set que en lui a grant estrif</p>
      <p class="line" id="msB1526">Quant si le voit morne et pensif</p>
      <p class="line" id="msB1527">Aval la face clere et tendre</p>
      <p class="line" id="msB1528">Les lermes voit des ielz descendre</p>
      <p class="line" id="msB1529">Pitié l'en prent si l'a moustré</p>
      <p class="line" id="msB1530">A son seingnor tout en serré</p>
      <p class="line" id="msB1531">Les napes fet oster des dois</p>
      <p class="line" id="msB1532">Tuit sen lievent mes que eus .iii.</p>
      <p class="line" id="msB1533">Puis li a dit damoisiaus sire</p>
      <p class="line" id="msB1534">Se vous corroz ne ire</p>
      <p class="line" id="msB1535">Pourquoi pensez dites le moi</p>
      <p class="line" id="msB1536">Ge vous conseillerai par foi</p>
      <p class="line" id="msB1537">Vostre estre ne me celer pas</p>
      <p class="line" id="msB1538">Moi semble moult que ce soit gas</p>
      <p class="line" id="msB1539">Que voz dras vendoiz a detail</p>
      <p class="line" id="msB1540">D'autre marchié avez travaill</p>
      <p class="line" id="msB1541">Sire fet Licoris par foi</p>
      <p class="line" id="msB1542">Ce m'est avis quant je le voi</p>
      <p class="line" id="msB1543">Que ce soit Blancheflor la bele</p>
      <p class="line" id="msB1544">Je cuit qu'ele est sa suer jumele</p>
      <p class="line" id="msB1545">Tel vis tel cors et tel semblant</p>
      <p class="line" id="msB1546">Conme ele a voi en cest enfant</p>
      <p class="line" id="msB1547">Bien voi qu'il sont prochain parent</p>
      <p class="line" id="msB1548">Au vis et au contenement</p>
      <p class="line" id="msB1549">Ele fu .xv. jours ceanz</p>
      <p class="line" id="msB1550">Moult feisoit granz dolosemenz</p>
      <p class="line" id="msB1551">Floire son ami regretoit</p>
      <p class="line" id="msB1552">Et nuit et jour por lui ploroit</p>
      <p class="line" id="msB1553">Quant ele de ceanz torna</p>
      <p class="line" id="msB1554">Et li amiranz l'acheta</p>
      <p class="line" id="msB1555">Grant duel en fist ceanz gel vi</p>
      <p class="line" id="msB1556">Quant Floires l'ot si s'esbahi</p>
      <p class="line" id="msB1557">Et dist dame en penser ere</p>
      <p class="line" id="msB1558">Ele est ma suer je sui son frere</p>
      <p class="line" id="msB1559">Amis fet Daires ne doutez</p>
      <p class="line" id="msB1560">Mes par le voir vous en passez</p>
      <p class="line" id="msB1561">Tant con vous est vous le savez</p>
      <p class="line" id="msB1562">Mes ce sachiez con fous errez</p>
      <p class="line" id="msB1563">Sire fet il por Dieu merci</p>
      <p class="line" id="msB1564">Fiuz sui de roi je vous afi</p>
      <p class="line" id="msB1565">Et Blancheflor si est m'amie</p>
      <p class="line" id="msB1566">Emblee me fu par envie</p>
      <p class="line" id="msB1567">Pour lui sui ge en cez regnez</p>
      <p class="line" id="msB1568">Moult entrepris et esgarez</p>
      <p class="line" id="msB1569">Riches hom sui d'or et d'argent</p>
      <p class="line" id="msB1570">Si vous en donrai largement</p>
      <p class="line" id="msB1571">Se de cest plet me conseilliez</p>
      <p class="line" id="msB1572">Biau sire chiers toz sui jugiez</p>
      <p class="line" id="msB1573">Ce est la fins ou je l'avrai</p>
      <p class="line" id="msB1574">Ou por s'amor de duel morrai</p>
      <p class="line" id="msB1575">Enfes dist Daires cert domage</p>
      <p class="line" id="msB1576">Se vous morez por tel folage</p>
      <p class="line" id="msB1577">De ce ne m'os ge pas vanter</p>
      <p class="line" id="msB1578">Que je'n sache conseill donner</p>
      <p class="line" id="msB1579">Le mielz que je sache en orrez</p>
      <p class="line" id="msB1580">Se vous ice faire voulez</p>
      <p class="line" id="msB1581">Bien sai que vous n'en ferez mie</p>
      <p class="line" id="msB1582">Ainçois perdroiz ce cuit la vie</p>
      <p class="line" id="msB1583">Car se l'amirant ot ce dire</p>
      <p class="line" id="msB1584">Vous serez livrez a martire</p>
      <p class="line" id="msB1585">N'a si riche home en cest pais</p>
      <p class="line" id="msB1586">S'autretel plet avoit empris</p>
      <p class="line" id="msB1587">Que par force ne par avoir</p>
      <p class="line" id="msB1588">Ja la reust si con g'espoir</p>
      <p class="line" id="msB1589">Engin ne nul enchantement</p>
      <p class="line" id="msB1590">Ne valent au ravoir neant</p>
      <p class="line" id="msB1591">Se tretoutes les genz del mont</p>
      <p class="line" id="msB1592">Qui onques furent ne or sont</p>
      <p class="line" id="msB1593">Par force tolir la voloient</p>
      <p class="line" id="msB1594">A l'amirant tost i faudroient</p>
      <p class="line" id="msB1595">Li amiranz a sa joustise</p>
      <p class="line" id="msB1596">Seur cent et .l. rois mise</p>
      <p class="line" id="msB1597">Se il les mande en Babyloine</p>
      <p class="line" id="msB1598">Il i vendront sanz nule essoine</p>
      <p class="line" id="msB1599">Babiloine si con je pens</p>
      <p class="line" id="msB1600">Dure .xx. liues tout d'un sens</p>
      <p class="line" id="msB1601">Li murs qui la clot n'est pas bas</p>
      <p class="line" id="msB1602">Environ est fet a compas</p>
      <p class="line" id="msB1603">Li murs est fez de tel mortier</p>
      <p class="line" id="msB1604">Qu'il ne doute piquois d'acier</p>
      <p class="line" id="msB1605">Trois toises a de terre haut</p>
      <p class="line" id="msB1606">De nule part ne crient asaut</p>
      <p class="line" id="msB1607">Enz el mur ferment sept vinz portes</p>
      <p class="line" id="msB1608">Toutes desus larges et fortes</p>
      <p class="line" id="msB1609">Ades i est la foire plainne</p>
      <p class="line" id="msB1610">Touz les .viii. jours de la semainne</p>
      <p class="line" id="msB1611">En Babyloine ça dedenz</p>
      <p class="line" id="msB1612">A bien de tours plus de .vii. cenz</p>
      <p class="line" id="msB1613">Ou estont li baron chasé</p>
      <p class="line" id="msB1614">Celes enforcent la cité</p>
      <p class="line" id="msB1615">La plus feble ne la menor</p>
      <p class="line" id="msB1616">Ne prendroit l'ost l'empereor</p>
      <p class="line" id="msB1617">Qui de Rome est sire en .xv. anz</p>
      <p class="line" id="msB1618">Toutes sont moult larges et granz</p>
      <p class="line" id="msB1619">Par force nus hom ne par gerre</p>
      <p class="line" id="msB1620">Babiloine ne puet conquerre</p>
      <p class="line" id="msB1621">Contre engin rest si bien</p>
      <p class="line" id="msB1622">De nule part n'en doute mie</p>
      <p class="line" id="msB1623">El mileu de ceste cité</p>
      <p class="line" id="msB1624">A une tor d'antiquité</p>
      <p class="line" id="msB1625">Toute de noirs carriaus de marbrerbre.}</p>
      <p class="line" id="msB1626">Couverte a voute tot sanz arbre</p>
      <p class="line" id="msB1627">Hourde est amont con clochier</p>
      <p class="line" id="msB1628">Li coupiaus desus est moult chier</p>
      <p class="line" id="msB1629">Longue .l. piez l'aguille</p>
      <p class="line" id="msB1630">Du meillor or qui soit en Puille</p>
      <p class="line" id="msB1631">Et el pommel qui est desus</p>
      <p class="line" id="msB1632">A bien .c. mars d'argent ou plus</p>
      <p class="line" id="msB1633">Seur ce coupel a voirement</p>
      <p class="line" id="msB1634">.i. escharboucle qui resplent</p>
      <p class="line" id="msB1635">Assis i est par grant conseill</p>
      <p class="line" id="msB1636">La nuit reluit conme soleill</p>
      <p class="line" id="msB1637">N'estuet par nuit a nul gardon</p>
      <p class="line" id="msB1638">Porter chandele ne brandon</p>
      <p class="line" id="msB1639">Sechier ne marcheant</p>
      <p class="line" id="msB1640">N'autre home lor marcheant</p>
      <p class="line" id="msB1641">Par nuit vienent a la cité</p>
      <p class="line" id="msB1642">Ja ne porront estre esgaré</p>
      <p class="line" id="msB1643">Car soit en terre soit en mer</p>
      <p class="line" id="msB1644">De nule part n'estuet douter</p>
      <p class="line" id="msB1645">Quant de .xx. liues la verra</p>
      <p class="line" id="msB1646">A une pres li semblera</p>
      <p class="line" id="msB1647">En cel tour a trois estages</p>
      <p class="line" id="msB1648">Cil qui les fist moult par fu sages</p>
      <p class="line" id="msB1649">Tuit li piler de marbre sont</p>
      <p class="line" id="msB1650">Ne sun soustenement n'en ont</p>
      <p class="line" id="msB1651">Mes que li uns par si grant sen</p>
      <p class="line" id="msB1652">Soustient la tor san[z] nul ahan</p>
      <p class="line" id="msB1653">Cil pilers sourt del fondement</p>
      <p class="line" id="msB1654">Jusqu'a l'aguille amont s'estent</p>
      <p class="line" id="msB1655">De marbre blanc est con cristaus</p>
      <p class="line" id="msB1656">De deuz est bien fez uns chavaus</p>
      <p class="line" id="msB1657">Par quoi sus monte une fontainne</p>
      <p class="line" id="msB1658">Dont l'eve est froide clere et sainne</p>
      <p class="line" id="msB1659">Droit monte amont el tierz estage</p>
      <p class="line" id="msB1660">Moult tien l'engineor a sage</p>
      <p class="line" id="msB1661">Qui fist amont l'eve torner</p>
      <p class="line" id="msB1662">Par une coste d'un piler</p>
      <p class="line" id="msB1663">Si qu'es estages sus rement</p>
      <p class="line" id="msB1664">En .i. metal gentement pent</p>
      <p class="line" id="msB1665">Dont les puceles qui i sont</p>
      <p class="line" id="msB1666">Levent lor mains quant mestier ont</p>
      <p class="line" id="msB1667">En la tour .viͯiͯ. chambres a</p>
      <p class="line" id="msB1668">La fontainne par toutes va</p>
      <p class="line" id="msB1669">Hom qui la est ja n'avra mal</p>
      <p class="line" id="msB1670">Li piler sont tuit de cristal</p>
      <p class="line" id="msB1671">Et de platan la couverture</p>
      <p class="line" id="msB1672">.i. arbre chier qui toz jors dure</p>
      <p class="line" id="msB1673">Et de mirra et de benus</p>
      <p class="line" id="msB1674">Sont les fenestres toz li plus</p>
      <p class="line" id="msB1675">Ce fist on querre o grant travail</p>
      <p class="line" id="msB1676">Pour metre en la tor l'amirail</p>
      <p class="line" id="msB1677">Car la ne sont serpent ne guivre</p>
      <p class="line" id="msB1678">Ne nus maus vers si ni puet vivre</p>
      <p class="line" id="msB1679">Moult puet aprendre d'escriture</p>
      <p class="line" id="msB1680">Qui velt entendre a la painture</p>
      <p class="line" id="msB1681">Le fet i sont des ancesors</p>
      <p class="line" id="msB1682">Des proeres et des estors</p>
      <p class="line" id="msB1683">En chaucune a une pucele</p>
      <p class="line" id="msB1684">A l'amirant cortoise et bele</p>
      <p class="line" id="msB1685">Tele con li vient a plesir</p>
      <p class="line" id="msB1686">La se fet bien et bel servir</p>
      <p class="line" id="msB1687">De l'un estage en l'autre vont</p>
      <p class="line" id="msB1688">Par les degrez qui fez i sont</p>
      <p class="line" id="msB1689">El maien estage a .i. huis</p>
      <p class="line" id="msB1690">Tel ne vit hom ne ainz nepuis</p>
      <p class="line" id="msB1691">Par celui vet on contreval</p>
      <p class="line" id="msB1692">Dusqu'en la chambre l'amiral</p>
      <p class="line" id="msB1693">Par icel huis viennent</p>
      <p class="line" id="msB1694">Les puceles que il semont</p>
      <p class="line" id="msB1695">Qui doivent l'amirant servir</p>
      <p class="line" id="msB1696">Einsi con li vient a plesir</p>
      <p class="line" id="msB1697">En la tour a .viͯiͯ. puceles</p>
      <p class="line" id="msB1698">De grant parage et forment beles</p>
      <p class="line" id="msB1699">Pource qu'il sont les damoiseles</p>
      <p class="line" id="msB1700">Si a non la Tour des puceles</p>
      <p class="line" id="msB1701">De toutes celes qui i sont</p>
      <p class="line" id="msB1702">Les .ii. parz .i. service font</p>
      <p class="line" id="msB1703">L'amirant leur fist conmander</p>
      <p class="line" id="msB1704">Qu'a lui soient a son lever</p>
      <p class="line" id="msB1705">Il le servent a grant doutance</p>
      <p class="line" id="msB1706">Chaucune selonc sa possance</p>
      <p class="line" id="msB1707">Les guetes qui en la tor sont</p>
      <p class="line" id="msB1708">Chaucune nuit grant noise font</p>
      <p class="line" id="msB1709">Trois en a en chaucun estage</p>
      <p class="line" id="msB1710">Estre leur mestre le plus sage</p>
      <p class="line" id="msB1711">A cui chaucun des .ix. apent</p>
      <p class="line" id="msB1712">Par lui les servent hunblement</p>
      <p class="line" id="msB1713">Et du mengier et du lit fere</p>
      <p class="line" id="msB1714">Li mestre est fel et deputere</p>
      <p class="line" id="msB1715">Et si garde l'uis de la tour</p>
      <p class="line" id="msB1716">Bien sert celes et nuit et jor</p>
      <p class="line" id="msB1717">En son poing tient chaucuns gisarme</p>
      <p class="line" id="msB1718">Li mestres maint en .i. arvol</p>
      <p class="line" id="msB1719">Desus garder nel tieng por fol</p>
      <p class="line" id="msB1720">Et se nus hom vet esgarder</p>
      <p class="line" id="msB1721">Sus en la tor por acerter</p>
      <p class="line" id="msB1722">Pource qu'il en a le congié</p>
      <p class="line" id="msB1723">Et de l'amiral la en fié</p>
      <p class="line" id="msB1724">S'il li plest tout le robera</p>
      <p class="line" id="msB1725">Et sanz amende le batra</p>
      <p class="line" id="msB1726">.iiii. guetes a en la tour</p>
      <p class="line" id="msB1727">Les .ii. veillent et nuit et jor</p>
      <p class="line" id="msB1728">Se riens i voient aprismier</p>
      <p class="line" id="msB1729">A ceus d'aval le vont noncier</p>
      <p class="line" id="msB1730">Li amiranz tel costume a</p>
      <p class="line" id="msB1731">C'une fame .i. seul an avra</p>
      <p class="line" id="msB1732">.i. an plenier et neant plus</p>
      <p class="line" id="msB1733">Puis mande ses rois et ses dus</p>
      <p class="line" id="msB1734">Lors si li fet le chief trenchier</p>
      <p class="line" id="msB1735">Ne veult que clerc ne chevalier</p>
      <p class="line" id="msB1736">La fame aient qu'avra eue</p>
      <p class="line" id="msB1737">A une autre est l'ennor rendue</p>
      <p class="line" id="msB1738">Apres quant il veult autre prendre</p>
      <p class="line" id="msB1739">Ses puceles si fet descendre</p>
      <p class="line" id="msB1740">Toutes ensemble en .i. vergié</p>
      <p class="line" id="msB1741">Chaucune en a le cuer irié</p>
      <p class="line" id="msB1742">Car l'enneur doutent por la mort</p>
      <p class="line" id="msB1743">Qu'apres atendent sanz confort</p>
      <p class="line" id="msB1744">Or devez du vergier oïr</p>
      <p class="line" id="msB1745">Et pourquoi les i fet venir</p>
      <p class="line" id="msB1746">Li vergiers est et biaus et granz</p>
      <p class="line" id="msB1747">El monde n'est nus plus vaillanz</p>
      <p class="line" id="msB1748">De toutes parz est clos a mur</p>
      <p class="line" id="msB1749">Tout paint a or et a azur</p>
      <p class="line" id="msB1750">Et desus seur chaucun quernel</p>
      <p class="line" id="msB1751">Divers de l'autre a .i. oisel</p>
      <p class="line" id="msB1752">D'arein ouvrez tresgeteiz</p>
      <p class="line" id="msB1753">Quant il vente si font hauz criz</p>
      <p class="line" id="msB1754">Chaucuns oisiaus a sa maniere</p>
      <p class="line" id="msB1755">Il ne fu onc beste tant fiere</p>
      <p class="line" id="msB1756">Liepart ne tigre ne lions</p>
      <p class="line" id="msB1757">Ne s'asoait quan ot les sons</p>
      <p class="line" id="msB1758">En ce vergier ou tans seri</p>
      <p class="line" id="msB1759">Atant d'oisiaus getant doz cri</p>
      <p class="line" id="msB1760">Et des fetis et des verais</p>
      <p class="line" id="msB1761">De mauviz de melles de jais</p>
      <p class="line" id="msB1762">Et d'autres oisiaus qui i sont</p>
      <p class="line" id="msB1763">Qui par le vergier joie font</p>
      <p class="line" id="msB1764">Qui le son ot de l'ermonie</p>
      <p class="line" id="msB1765">Moult est dolenz s'il n'a s'amie</p>
      <p class="line" id="msB1766">De l'autre part ce m'est avis</p>
      <p class="line" id="msB1767">Court .i. fleuve de Paradis</p>
      <p class="line" id="msB1768">Eufrates est apelez</p>
      <p class="line" id="msB1769">De celui est avironnez</p>
      <p class="line" id="msB1770">Einsi que riens ni puet entrer</p>
      <p class="line" id="msB1771">Se par desus ni puet voler</p>
      <p class="line" id="msB1772">El fleuve a pierres precieuses</p>
      <p class="line" id="msB1773">Nus hom ne vit si glorieuses</p>
      <p class="line" id="msB1774">Safirs et jafes et sardoines</p>
      <p class="line" id="msB1775">Et jacintes et calcedoines</p>
      <p class="line" id="msB1776">Sardines jaspes et cristaus</p>
      <p class="line" id="msB1777">Et si i a riches esmaus</p>
      <p class="line" id="msB1778">Et autres que nonmer ne sai</p>
      <p class="line" id="msB1779">Tout raconter ne vous porrai</p>
      <p class="line" id="msB1780">Li vergiers est toz tens floriz</p>
      <p class="line" id="msB1781">Et des oisiaus i a hauz criz</p>
      <p class="line" id="msB1782">Il n'a soz ciel arbre tant chier</p>
      <p class="line" id="msB1783">Ne soit planté en ce vergier</p>
      <p class="line" id="msB1784">Olivier lorier ne fier</p>
      <p class="line" id="msB1785">Alemandier ne alier</p>
      <p class="line" id="msB1786">Ne autre arbre chier qui fruit port</p>
      <p class="line" id="msB1787">Ne soit plantez en itel ort</p>
      <p class="line" id="msB1788">Poivre canele et garingant</p>
      <p class="line" id="msB1789">Encens girofle et citoant</p>
      <p class="line" id="msB1790">Et autres espices granment</p>
      <p class="line" id="msB1791">Qui moult par eulent doucement</p>
      <p class="line" id="msB1792">Il n'en a tant mon escient</p>
      <p class="line" id="msB1793">Entre Orient et Occident</p>
      <p class="line" id="msB1794">Qui enz est et sent les odors</p>
      <p class="line" id="msB1795">Et des espices les flerors</p>
      <p class="line" id="msB1796">Et oit les oisiaus par douçor</p>
      <p class="line" id="msB1797">Chanter le lai qu'il font d'amor</p>
      <p class="line" id="msB1798">Pour la douceur li est avis</p>
      <p class="line" id="msB1799">Du son qu'il soit en Paradis</p>
      <p class="line" id="msB1800">El mileu court une fontainne</p>
      <p class="line" id="msB1801">Qui touz jours est et clere et sainne</p>
      <p class="line" id="msB1802">Par car cel i a fet chanal</p>
      <p class="line" id="msB1803">De bon argent cler con cristal</p>
      <p class="line" id="msB1804">Uns arbres est desus plantez</p>
      <p class="line" id="msB1805">Plus biau ne vit hom qui soit nez</p>
      <p class="line" id="msB1806">Pource que toz tens i a flours</p>
      <p class="line" id="msB1807">L'apele l'en l'Arbre d'amours</p>
      <p class="line" id="msB1808">L'une renest quant l'autre chiet</p>
      <p class="line" id="msB1809">Par grant mescrise l'arbre siet</p>
      <p class="line" id="msB1810">L'arbre la flour tout est vermeil</p>
      <p class="line" id="msB1811">De fisique ot cil grant conseill</p>
      <p class="line" id="msB1812">Qu'il planta car en la seoir</p>
      <p class="line" id="msB1813">Fu fez l'engin si con g'espoir</p>
      <p class="line" id="msB1814">Au matin i fiert li solaus</p>
      <p class="line" id="msB1815">Qui de l'Oriant sourt vermaus</p>
      <p class="line" id="msB1816">Et avec lui fierent dui vent</p>
      <p class="line" id="msB1817">Par quest tenuz tempreement</p>
      <p class="line" id="msB1818">Par fisique est si engigniez</p>
      <p class="line" id="msB1819">Que touz tens est de fleurs chargiez</p>
      <p class="line" id="msB1820">Quant l'amirant i velt sortir</p>
      <p class="line" id="msB1821">Ses puceles i fet venir</p>
      <p class="line" id="msB1822">Au ruissiau de la fontenele</p>
      <p class="line" id="msB1823">D'esmeraudes et de gravele</p>
      <p class="line" id="msB1824">Quant doivent passer li chenal</p>
      <p class="line" id="msB1825">Qui est d'argent et de cristal</p>
      <p class="line" id="msB1826">Outre vont ordeneement</p>
      <p class="line" id="msB1827">Et il au passer moult entent</p>
      <p class="line" id="msB1828">Et a ses rois i fet entendre</p>
      <p class="line" id="msB1829">Grant merveille i poez aprendre</p>
      <p class="line" id="msB1830">Car tant conme i passe pucele</p>
      <p class="line" id="msB1831">L'eve est toz jours et clere et bele</p>
      <p class="line" id="msB1832">Et au passer de fame eüe</p>
      <p class="line" id="msB1833">L'eve est tretoute conmeue</p>
      <p class="line" id="msB1834">Cele qui par cest est prouvee</p>
      <p class="line" id="msB1835">Desfete est et en feu getee</p>
      <p class="line" id="msB1836">Apres les fet toutes passer</p>
      <p class="line" id="msB1837">De souz l'arbre pour acerter</p>
      <p class="line" id="msB1838">Laquel d'eles cel an avra</p>
      <p class="line" id="msB1839">Cele seur qui la fleur charra</p>
      <p class="line" id="msB1840">Le sort gete de tel maniere</p>
      <p class="line" id="msB1841">Seur qui charra la flor premiere</p>
      <p class="line" id="msB1842">Eneslepas iert coronnee</p>
      <p class="line" id="msB1843">Et du pais dame clamee</p>
      <p class="line" id="msB1844">Il la noçoie a grant ennor</p>
      <p class="line" id="msB1845">Tant la chiere conme s'oisor</p>
      <p class="line" id="msB1846">Tresqu'a l'an si conme j'ai dit</p>
      <p class="line" id="msB1847">Ou il l'avule ou il l'ocit</p>
      <p class="line" id="msB1848">Et se il i a damoisele</p>
      <p class="line" id="msB1849">Que il mielz avis ne soit plus bele</p>
      <p class="line" id="msB1850">Seur li fet par enchantement</p>
      <p class="line" id="msB1851">La fleur cheoir premierement</p>
      <p class="line" id="msB1852">Dui en .i. mois li jours sera</p>
      <p class="line" id="msB1853">Que ses barons assemblera</p>
      <p class="line" id="msB1854">Touz ceus qui sont escrit en geste</p>
      <p class="line" id="msB1855">A icel jour tendra sa feste</p>
      <p class="line" id="msB1856">Blanchefleur ce dient prendra</p>
      <p class="line" id="msB1857">Car seur les autres chiere l'a</p>
      <p class="line" id="msB1858">Ne de biauté ni a sa per</p>
      <p class="line" id="msB1859">Pource la voudra espouser</p>
      <p class="line" id="msB1860">A moult grant gré quelt son servise</p>
      <p class="line" id="msB1861">Toute s'entente a en li mise</p>
      <p class="line" id="msB1862">Le terme het qui tant demeure</p>
      <p class="line" id="msB1863">Ne cuit que james viegne l'eure</p>
      <p class="line" id="msB1864">Floires respont sire merci</p>
      <p class="line" id="msB1865">Dont sui ge mort si l'est issi</p>
      <p class="line" id="msB1866">S'ele est espouse l'amirail</p>
      <p class="line" id="msB1867">Dont sai ge bien que je i fail</p>
      <p class="line" id="msB1868">Daires biaus hostes que ferai</p>
      <p class="line" id="msB1869">Par foi mon chalenge i metrai</p>
      <p class="line" id="msB1870">Et moi que chaut se per la vie</p>
      <p class="line" id="msB1871">Quant chalengie avrai m'amie</p>
      <p class="line" id="msB1872">Je sai tres bien qu'il m'ocirra</p>
      <p class="line" id="msB1873">Mes quant m'amie le saura</p>
      <p class="line" id="msB1874">Blancheflor qui m'ainme de cuer</p>
      <p class="line" id="msB1875">Ne l'amera puis a nul fuer</p>
      <p class="line" id="msB1876">Ainz pourquerrai conment l'ocie</p>
      <p class="line" id="msB1877">Lores n'avra il pas m'amie</p>
      <p class="line" id="msB1878">Daires respont puis que je voi</p>
      <p class="line" id="msB1879">Vostre cuer est a tel desroy</p>
      <p class="line" id="msB1880">Qu'il ne vous chaut de vostre vie</p>
      <p class="line" id="msB1881">Pardre pour veoir vostre amie</p>
      <p class="line" id="msB1882">Or m'escoutez je vous dirai</p>
      <p class="line" id="msB1883">Le meillor conseill que gi voi</p>
      <p class="line" id="msB1884">Demain irez a cest tour</p>
      <p class="line" id="msB1885">Tenez vous por engigneor</p>
      <p class="line" id="msB1886">Quanz piez est lee mesurez</p>
      <p class="line" id="msB1887">Et du haut garde vos prenez</p>
      <p class="line" id="msB1888">Leur portier est cuivert felon</p>
      <p class="line" id="msB1889">Lors si vous metra a reson</p>
      <p class="line" id="msB1890">Et vous par engin responnez</p>
      <p class="line" id="msB1891">Que contrefere la voulez</p>
      <p class="line" id="msB1892">Se reperiez en vostre terre</p>
      <p class="line" id="msB1893">Car n'i venistes por el querre</p>
      <p class="line" id="msB1894">Quant einsi parler vos orra</p>
      <p class="line" id="msB1895">Riche homne lors vous cuidera</p>
      <p class="line" id="msB1896">S'il puet a vous s'acointera</p>
      <p class="line" id="msB1897">Aus esches a vous joera</p>
      <p class="line" id="msB1898">Quant puet [† † †]r moult li est bon</p>
      <p class="line" id="msB1899">Et volentiers i met du son</p>
      <p class="line" id="msB1900">Et vous en vostre manche avroiz</p>
      <p class="line" id="msB1901">Cent onces d'or qu'a li metroiz</p>
      <p class="line" id="msB1902">Mes sanz avoir ni alez mie</p>
      <p class="line" id="msB1903">Si con vous amez vostre vie</p>
      <p class="line" id="msB1904">Car par engin si con g'espoir</p>
      <p class="line" id="msB1905">Le decevroiz et pour l'avoir</p>
      <p class="line" id="msB1906">Se gaaingniez si li rendez</p>
      <p class="line" id="msB1907">Et les voz avec li rendez</p>
      <p class="line" id="msB1908">Et il moult s'en merveillera</p>
      <p class="line" id="msB1909">Et du don graces vos rendra</p>
      <p class="line" id="msB1910">Au departir vous proiera</p>
      <p class="line" id="msB1911">Pource qua vous joer vodra</p>
      <p class="line" id="msB1912">Que au demain la reperiez</p>
      <p class="line" id="msB1913">Et vous tres bien li otroiez</p>
      <p class="line" id="msB1914">Avoir au double porterez</p>
      <p class="line" id="msB1915">Se gaaingniez si li rendez</p>
      <p class="line" id="msB1916">Le vostre et le sien li rendoiz</p>
      <p class="line" id="msB1917">Dont iert vers vos d'amor destroiz</p>
      <p class="line" id="msB1918">Et du don graces vous rendra</p>
      <p class="line" id="msB1919">Du reperier vous proiera</p>
      <p class="line" id="msB1920">Et vous diroiz sire de gré</p>
      <p class="line" id="msB1921">Car je vous ai moult aamé</p>
      <p class="line" id="msB1922">Or et argent a plenté ai</p>
      <p class="line" id="msB1923">Sachiez qu'assez vos en donrai</p>
      <p class="line" id="msB1924">Car moult m'avez bel acoilli</p>
      <p class="line" id="msB1925">Bel apele vostre merci</p>
      <p class="line" id="msB1926">Quatre cenz onces lendemain</p>
      <p class="line" id="msB1927">Et vostre coupe en vostre main</p>
      <p class="line" id="msB1928">Reporterez a l'eschequier</p>
      <p class="line" id="msB1929">Se vous amez a gaaignier</p>
      <p class="line" id="msB1930">Vostre or et le sien li donrez</p>
      <p class="line" id="msB1931">Mes vostre coupe retendroiz</p>
      <p class="line" id="msB1932">Dont voudra que seur li jooiz</p>
      <p class="line" id="msB1933">Et vous au jeu ne la metoiz</p>
      <p class="line" id="msB1934">Quant vous ne voudrez mes joer</p>
      <p class="line" id="msB1935">Si vous menra a son disner</p>
      <p class="line" id="msB1936">Liez se fera du grant tresor</p>
      <p class="line" id="msB1937">Que il avra fet de vostre or</p>
      <p class="line" id="msB1938">Ennorra vous et tendra chier</p>
      <p class="line" id="msB1939">Q[ua]nqu'il porra a son mengier</p>
      <p class="line" id="msB1940">De la coupe iert moult convoiteus</p>
      <p class="line" id="msB1941">Et de la coupe angoisseus</p>
      <p class="line" id="msB1942">Tant l'avra chiere a acheter</p>
      <p class="line" id="msB1943">Que mil mars t'en vodra donner</p>
      <p class="line" id="msB1944">Dont li dites riens n'en prendrez</p>
      <p class="line" id="msB1945">Mes par amours la li donrez</p>
      <p class="line" id="msB1946">Dont par ert il si deceuz</p>
      <p class="line" id="msB1947">Et pour vostre or si embeuz</p>
      <p class="line" id="msB1948">Que a voz piez vous encharra</p>
      <p class="line" id="msB1949">Son homage vous offerra</p>
      <p class="line" id="msB1950">Et vous en prenez bien l'omage</p>
      <p class="line" id="msB1951">S'il le fet gel tendre asage</p>
      <p class="line" id="msB1952">Bien sai que einsi le fera</p>
      <p class="line" id="msB1953">Et vostre volenté fera</p>
      <p class="line" id="msB1954">Puis li porroiz mielz descovrir</p>
      <p class="line" id="msB1955">Le mal dont vos cuidiez morir</p>
      <p class="line" id="msB1956">Et se il puet dont vos vaura</p>
      <p class="line" id="msB1957">Et tout vostre plesir fera</p>
      <p class="line" id="msB1958">Floires a Daires mercié</p>
      <p class="line" id="msB1959">Du conseill qu'il li a donné</p>
      <p class="line" id="msB1960">Atant boivent si vont gesir</p>
      <p class="line" id="msB1961">Pour le penser let le dormir</p>
      <p class="line" id="msB1962">Floires se lieve par matin</p>
      <p class="line" id="msB1963">Et Daires le met el chemin</p>
      <p class="line" id="msB1964">Venuz est au pié de la tor</p>
      <p class="line" id="msB1965">Honme semble de grant valor</p>
      <p class="line" id="msB1966">Au pié mesure la largece</p>
      <p class="line" id="msB1967">Garde se prent de la hautece</p>
      <p class="line" id="msB1968">Es vous l'uissier qui l'aresonne</p>
      <p class="line" id="msB1969">Si le dement que tout l'estonne</p>
      <p class="line" id="msB1970">Ge ce cuit estre agueteor</p>
      <p class="line" id="msB1971">Qui si esgardes nostre tor</p>
      <p class="line" id="msB1972">Sire dist il non sui par foi</p>
      <p class="line" id="msB1973">Mes pource la regart et voi</p>
      <p class="line" id="msB1974">Qu'en mon pais tel la feroie</p>
      <p class="line" id="msB1975">Se je venir mes i pooie</p>
      <p class="line" id="msB1976">Cil l'ot parler si richement</p>
      <p class="line" id="msB1977">Et bel enfant le voit et gen[t]</p>
      <p class="line" id="msB1978">Dist li ne semblez pas espie</p>
      <p class="line" id="msB1979">De jouer as eschez l'envie</p>
      <p class="line" id="msB1980">Floires li dist qu'il joeroit</p>
      <p class="line" id="msB1981">Se grant avoir en geu metoit</p>
      <p class="line" id="msB1982">Qui metriez .c. onces d'or</p>
      <p class="line" id="msB1983">Et je autant de mon tresor</p>
      <p class="line" id="msB1984">Au geu s'asieent plus n'i ot</p>
      <p class="line" id="msB1985">Cil joua mielz qui plus en sot</p>
      <p class="line" id="msB1986">Ce fu Floires qui l'avoir ot</p>
      <p class="line" id="msB1987">Lui le donna con plus tost pot</p>
      <p class="line" id="msB1988">Cil le vit moult s'en merveilla</p>
      <p class="line" id="msB1989">Du don forment le mercia</p>
      <p class="line" id="msB1990">Moult le pria du reperier</p>
      <p class="line" id="msB1991">Joer au geu de l'eschequier</p>
      <p class="line" id="msB1992">Et il si fist sanz demorance</p>
      <p class="line" id="msB1993">Deus cenz onces d'or en sa manche</p>
      <p class="line" id="msB1994">Et cil en i remist .ii. cenz</p>
      <p class="line" id="msB1995">Floires du gaaingnier n'est lenz</p>
      <p class="line" id="msB1996">Tout gaaingna et tot li donne</p>
      <p class="line" id="msB1997">Tel joie a cil que mot ne sonne</p>
      <p class="line" id="msB1998">Apres grant piece l'en mercie</p>
      <p class="line" id="msB1999">Et son servise li afie</p>
      <p class="line" id="msB2000">Quant Floires prist de li congié</p>
      <p class="line" id="msB2001">Du reperier l'a moult proié</p>
      <p class="line" id="msB2002">Et il si fist a l'endemain</p>
      <p class="line" id="msB2003">Sa coupe d'or porte en sa main</p>
      <p class="line" id="msB2004">Et quatre cenz onces d'or mier</p>
      <p class="line" id="msB2005">Qu'il mist au geu de l'eschequier</p>
      <p class="line" id="msB2006">Et li huissiers fet ensement</p>
      <p class="line" id="msB2007">Puis a assis chaucuns sa gent</p>
      <p class="line" id="msB2008">Li huissiers a sa gent assise</p>
      <p class="line" id="msB2009">Et moult l'a bien en ordre mise</p>
      <p class="line" id="msB2010">Au roc emprent .i. grant tropel</p>
      <p class="line" id="msB2011">Floires si dist eschec moult bel</p>
      <p class="line" id="msB2012">Quant li huissiers est perceuz</p>
      <p class="line" id="msB2013">Bien set que ses geuz est perduz</p>
      <p class="line" id="msB2014">Son or li rent forment iriez</p>
      <p class="line" id="msB2015">Mes Floires en refist tost liez</p>
      <p class="line" id="msB2016">Le sien li donne et si li rent</p>
      <p class="line" id="msB2017">Le gaaing et cil le reprent</p>
      <p class="line" id="msB2018">Car soi tenoit a engignié</p>
      <p class="line" id="msB2019">Puis li a doucement proié</p>
      <p class="line" id="msB2020">Que la coupe au geu meist</p>
      <p class="line" id="msB2021">Non ferai voir Floires li dist</p>
      <p class="line" id="msB2022">Puis l'a cil tant amonnesté</p>
      <p class="line" id="msB2023">Que mengier l'a o soi mené</p>
      <p class="line" id="msB2024">Forment l'enneure tot por l'or</p>
      <p class="line" id="msB2025">Do[n]t il a creu son tresor</p>
      <p class="line" id="msB2026">Mes de la coupe est angoisseus</p>
      <p class="line" id="msB2027">Et de l'acheter convoiteus</p>
      <p class="line" id="msB2028">Dist chierement l'achetera</p>
      <p class="line" id="msB2029">Et .M. onces d'or en donra</p>
      <p class="line" id="msB2030">Quant Floires voit sa covoitise</p>
      <p class="line" id="msB2031">Es poinz li a la coupe mise</p>
      <p class="line" id="msB2032">Et dist pas ne la vos vendrai</p>
      <p class="line" id="msB2033">Mes tout en don la vous donrai</p>
      <p class="line" id="msB2034">Pour ce quel me gerredonnez</p>
      <p class="line" id="msB2035">Se mon besoing james veez</p>
      <p class="line" id="msB2036">Cil prent sa coupe si li jure</p>
      <p class="line" id="msB2037">Qu'en li servir metra sa cure</p>
      <p class="line" id="msB2038">Quant li huissiers ot ce juré</p>
      <p class="line" id="msB2039">Il et Floires en sont alé</p>
      <p class="line" id="msB2040">En .i. vergier por deporter</p>
      <p class="line" id="msB2041">Puis conmencierent a parler</p>
      <p class="line" id="msB2042">Li huissiers li offri homage</p>
      <p class="line" id="msB2043">Floires le prist jel tieng por sage</p>
      <p class="line" id="msB2044">Conme en mon honme en vos me fi</p>
      <p class="line" id="msB2045">Floires li dist ore est einsi</p>
      <p class="line" id="msB2046">Desormes vos diré ma vie</p>
      <p class="line" id="msB2047">En la tour lasus est m'amie</p>
      <p class="line" id="msB2048">Cele qui a non Blancheflor</p>
      <p class="line" id="msB2049">Tant m'a destraint la soe amor</p>
      <p class="line" id="msB2050">Que d'Espaigne tot por li querre</p>
      <p class="line" id="msB2051">Sui venuz en ceste terre</p>
      <p class="line" id="msB2052">Sire ore aiez de moi merci</p>
      <p class="line" id="msB2053">Car de ma vie en vos me fi</p>
      <p class="line" id="msB2054">La fins est ce ou je l'avre</p>
      <p class="line" id="msB2055">Ou por s'amor de duel morre</p>
      <p class="line" id="msB2056">Li portiers l'ot si s'esmarri</p>
      <p class="line" id="msB2057">Et dist mau m'avez escharni</p>
      <p class="line" id="msB2058">Engigniez sui par vostre avoir</p>
      <p class="line" id="msB2059">Et deceuz par mal savoir</p>
      <p class="line" id="msB2060">Par convoitise en ai le tort</p>
      <p class="line" id="msB2061">Pour vostre amor avré la mort</p>
      <p class="line" id="msB2062">Mes issi est n'en puis el fere</p>
      <p class="line" id="msB2063">Laciez sui ne men puis recrere</p>
      <p class="line" id="msB2064">Ou bien m'en praingne ou maus m'en viegne</p>
      <p class="line" id="msB2065">Ne leire qu'a vous ne me tiegne</p>
      <p class="line" id="msB2066">Et sai tres bien en moie foi</p>
      <p class="line" id="msB2067">Que par te morrons nos tuit troi</p>
      <p class="line" id="msB2068">Mes ore a vostre hostel irez</p>
      <p class="line" id="msB2069">Et au tierz jour repererez</p>
      <p class="line" id="msB2070">Endementres pourpenseré</p>
      <p class="line" id="msB2071">Con fet engin querre porré</p>
      <p class="line" id="msB2072">Floires li respont en plorant</p>
      <p class="line" id="msB2073">Ci a terme fet il moult grant</p>
      <p class="line" id="msB2074">Cil dist mes court car de la mort</p>
      <p class="line" id="msB2075">Sui asseur sanz nul confort</p>
      <p class="line" id="msB2076">Biau sire Floire vos ne chaut</p>
      <p class="line" id="msB2077">De cest afaire conment aut</p>
      <p class="line" id="msB2078">Se poez veoir vostre amie</p>
      <p class="line" id="msB2079">Ne doutez riens de vostre vie</p>
      <p class="line" id="msB2080">Atant s'en est d'ilec tornez</p>
      <p class="line" id="msB2081">Li portiers a engins trovez</p>
      <p class="line" id="msB2082">Corbeilles fet de flors</p>
      <p class="line" id="msB2083">Present veult fere por plesir</p>
      <p class="line" id="msB2084">Aus damoiseles de la tour</p>
      <p class="line" id="msB2085">Atant sont venu au tierz jor</p>
      <p class="line" id="msB2086">L'enfes Floires est reperiez</p>
      <p class="line" id="msB2087">Pour son terme joianz et liez</p>
      <p class="line" id="msB2088">.i. bliaut ot vestu vermeil</p>
      <p class="line" id="msB2089">Car du vestir en ot conseil</p>
      <p class="line" id="msB2090">Li portiers prist roses vermeilles</p>
      <p class="line" id="msB2091">Si en empli plusors corbeilles</p>
      <p class="line" id="msB2092">Aus puceles en fet present</p>
      <p class="line" id="msB2093">De l'envoier ne fu pas lent</p>
      <p class="line" id="msB2094">Plaine corbeille en a chascune</p>
      <p class="line" id="msB2095">et Floire fet entrer en une</p>
      <p class="line" id="msB2096">Floires clot les elz pas nes euvre</p>
      <p class="line" id="msB2097">Et li portiers des fleurs le queuvre</p>
      <p class="line" id="msB2098">Puis a deus serganz apelez</p>
      <p class="line" id="msB2099">Et puis lor dist ce porterez</p>
      <p class="line" id="msB2100">Lassus amont en cele tor</p>
      <p class="line" id="msB2101">A damoisele Blancheflour</p>
      <p class="line" id="msB2102">A la chambre pres du degré</p>
      <p class="line" id="msB2103">Qui vet au lit a l'amiré</p>
      <p class="line" id="msB2104">Si li dites que li envoi</p>
      <p class="line" id="msB2105">Gré m'en sau[††] si con je croi</p>
      <p class="line" id="msB2106">Si cuit qu'ele l'avra moult chiere</p>
      <p class="line" id="msB2107">Puis si vous en venez arriere</p>
      <p class="line" id="msB2108">Cil prennent les flors si li portent</p>
      <p class="line" id="msB2109">Si sont chargié que tuit detortent</p>
      <p class="line" id="msB2110">Des fleurs dient que moult i a</p>
      <p class="line" id="msB2111">Et maudient ques i foula</p>
      <p class="line" id="msB2112">Par mi la tour vienent amont</p>
      <p class="line" id="msB2113">Mes a la chambre failli ont</p>
      <p class="line" id="msB2114">La Blancheflor lessent a destre</p>
      <p class="line" id="msB2115">En une autre entrent a senestre</p>
      <p class="line" id="msB2116">Quant il sont enz les flors descendent</p>
      <p class="line" id="msB2117">Celes qu'il treuvent les presentent</p>
      <p class="line" id="msB2118">Et leur mesage en haste font</p>
      <p class="line" id="msB2119">Les fleurs descendent si s'en vont</p>
      <p class="line" id="msB2120">Cele les prent ses en mercie</p>
      <p class="line" id="msB2121">A la corbeille est tost saillie</p>
      <p class="line" id="msB2122">Des fleurs se geue ses manie</p>
      <p class="line" id="msB2123">Floires cuide ce soit s'amie</p>
      <p class="line" id="msB2124">Pour la joie qu'ot sus sailli</p>
      <p class="line" id="msB2125">La pucele s'en esbahi</p>
      <p class="line" id="msB2126">De la poor qu'ot si s'escrie</p>
      <p class="line" id="msB2127">Puis apela aie aie</p>
      <p class="line" id="msB2128">Floires resaut en la corbeille</p>
      <p class="line" id="msB2129">S'il ot poor n'est pas merveille</p>
      <p class="line" id="msB2130">Quant il a s'amie a failli</p>
      <p class="line" id="msB2131">Dont cuide bien estre trai</p>
      <p class="line" id="msB2132">Et Floires se repost si bien</p>
      <p class="line" id="msB2133">Que de son cors ne parut rien</p>
      <p class="line" id="msB2134">Toutes les puceles aqueurent</p>
      <p class="line" id="msB2135">Quant eles l'oent ne demeurent</p>
      <p class="line" id="msB2136">Si li demande que ele ot</p>
      <p class="line" id="msB2137">Quel poor et pour quoi criot</p>
      <p class="line" id="msB2138">Cele se fu raseuree</p>
      <p class="line" id="msB2139">Et de Blancheflor porpensee</p>
      <p class="line" id="msB2140">Ce fu ses amis bien le sot</p>
      <p class="line" id="msB2141">Qu'ele tant souvent regretot</p>
      <p class="line" id="msB2142">A lui dut estre presenté</p>
      <p class="line" id="msB2143">Dont dist l'engin qu'ele ot trové</p>
      <p class="line" id="msB2144">Des fleurs sailli .i. papeillon</p>
      <p class="line" id="msB2145">Des eles feri mon menton</p>
      <p class="line" id="msB2146">Du papeillon tel poor oi</p>
      <p class="line" id="msB2147">Que m'esveillai plus tost que poi</p>
      <p class="line" id="msB2148">Les autres sen revont gabant</p>
      <p class="line" id="msB2149">Cele remest seule o l'enfant</p>
      <p class="line" id="msB2150">Ele iert a Blancheflor conpaigne</p>
      <p class="line" id="msB2151">Et fille a .i. duc d'Alemaigne</p>
      <p class="line" id="msB2152">Sa compaigne ert moult s'entramoient</p>
      <p class="line" id="msB2153">Ensemble a l'amirant aloient</p>
      <p class="line" id="msB2154">La plus bele estoit de la tor</p>
      <p class="line" id="msB2155">De toutes apres Blancheflor</p>
      <p class="line" id="msB2156">Une autre a Blancheflor en vient</p>
      <p class="line" id="msB2157">Mes de joer rien ne li tient</p>
      <p class="line" id="msB2158">Blancheflor est de l'autre part</p>
      <p class="line" id="msB2159">S'ele parole c'est a tart</p>
      <p class="line" id="msB2160">En son ami a mis s'entente</p>
      <p class="line" id="msB2161">Por lui est nuit et jor dolente</p>
      <p class="line" id="msB2162">Leur chambres pres a pres estoient</p>
      <p class="line" id="msB2163">Entre les deuls .i. huis avoient</p>
      <p class="line" id="msB2164">Par quoi l'une a l'autre venoit</p>
      <p class="line" id="msB2165">Quant son bon dire li voloit</p>
      <p class="line" id="msB2166">Claris ot non la damoisele</p>
      <p class="line" id="msB2167">Blancheflor doucement apele</p>
      <p class="line" id="msB2168">Conpaigne bele Blancheflor</p>
      <p class="line" id="msB2169">Voulez veoir moult gente flor</p>
      <p class="line" id="msB2170">Et cele que moult amerez</p>
      <p class="line" id="msB2171">Mon escient quant la verrez</p>
      <p class="line" id="msB2172">Tel flor n'a nule en cest pais</p>
      <p class="line" id="msB2173">Ne ni croist pas je vous plevis</p>
      <p class="line" id="msB2174">Veez mon se la connoistrez</p>
      <p class="line" id="msB2175">Donrai la vos se vous volez</p>
      <p class="line" id="msB2176">Avoi fet Blancheflor Claris</p>
      <p class="line" id="msB2177">Compaigne porquoi m'eschernisrnis.}</p>
      <p class="line" id="msB2178">Pechié fetes en moie foi</p>
      <p class="line" id="msB2179">Quant vous escharnisiez de moi</p>
      <p class="line" id="msB2180">Damoisele [††] a amours</p>
      <p class="line" id="msB2181">Et joie en soi doit avoir flours</p>
      <p class="line" id="msB2182">Chiere suer Claris bele amie</p>
      <p class="line" id="msB2183">Ne durra mes gaires ma vie</p>
      <p class="line" id="msB2184">Li amiranz me doit avoir</p>
      <p class="line" id="msB2185">Si con l'en dit et je espoir</p>
      <p class="line" id="msB2186">Mes se Dieus plest ja [†]e m'avra</p>
      <p class="line" id="msB2187">Ne reprouchié ne me sera</p>
      <p class="line" id="msB2188">Que par destroit d'autrui amour</p>
      <p class="line" id="msB2189">Lest le biau Floire Blancheflor</p>
      <p class="line" id="msB2190">Pour seue amor engin querré</p>
      <p class="line" id="msB2191">Que a par main je m'ocirré</p>
      <p class="line" id="msB2192">Bele suer n'ai mes point d'ami</p>
      <p class="line" id="msB2193">Quant au biau Floire einsi failli</p>
      <p class="line" id="msB2194">Cele l'ot grant pitié l'en prent</p>
      <p class="line" id="msB2195">Dont reparole d[ou]cement</p>
      <p class="line" id="msB2196">Damoisele por seue amor</p>
      <p class="line" id="msB2197">Vous requier que voiez la flor</p>
      <p class="line" id="msB2198">Quant de s'amor conjurer s'ot</p>
      <p class="line" id="msB2199">A lui en vint plus tost qu'el pot</p>
      <p class="line" id="msB2200">Floires a la parole oïe</p>
      <p class="line" id="msB2201">Quant de fi sot ce est s'amie</p>
      <p class="line" id="msB2202">De la corbeille sailli fors</p>
      <p class="line" id="msB2203">Cel visage ot et bien fet cors</p>
      <p class="line" id="msB2204">Ainz plus biaus hom de li ne fu</p>
      <p class="line" id="msB2205">Blancheflor l'a bien conneu</p>
      <p class="line" id="msB2206">Et il ra bien li conneue</p>
      <p class="line" id="msB2207">El vit son dru et li sa drue</p>
      <p class="line" id="msB2208">Par grant pitié par grant amor</p>
      <p class="line" id="msB2209">Pleure Floires por Blancheflor</p>
      <p class="line" id="msB2210">De ses braz li uns l'autre lie</p>
      <p class="line" id="msB2211">Et au besier chaucuns s'oblie</p>
      <p class="line" id="msB2212">Leur besier iert de douce amor</p>
      <p class="line" id="msB2213">Moult la saveurent par douçour</p>
      <p class="line" id="msB2214">Quant le leissent mot ne se dient</p>
      <p class="line" id="msB2215">Ainz s'entresgardent et si rient</p>
      <p class="line" id="msB2216">Claris les coile en droite foi</p>
      <p class="line" id="msB2217">Aussi conme ele feroit soi</p>
      <p class="line" id="msB2218">Ele voit leur contenement</p>
      <p class="line" id="msB2219">Leur joie et leur ajoustement</p>
      <p class="line" id="msB2220">En riant dist a Blancheflor</p>
      <p class="line" id="msB2221">Compaingne connoissiez la flor</p>
      <p class="line" id="msB2222">Ore estiez vous moult iriee</p>
      <p class="line" id="msB2223">Et ore estes joieuse et liee</p>
      <p class="line" id="msB2224">Ne la vouliez or veoir</p>
      <p class="line" id="msB2225">Or n'avez tant chier nul avoir</p>
      <p class="line" id="msB2226">Moult seroit ce cuit vostre amie</p>
      <p class="line" id="msB2227">A cui en feriez partie</p>
      <p class="line" id="msB2228">Respont Blancheflor a Claris</p>
      <p class="line" id="msB2229">Ja est ce Floires mes amis</p>
      <p class="line" id="msB2230">Puis si a dit a son ami</p>
      <p class="line" id="msB2231">Par lui vous ai seue merci</p>
      <p class="line" id="msB2232">Andui Claris forment mercient</p>
      <p class="line" id="msB2233">Et en plorant merci li crient</p>
      <p class="line" id="msB2234">Que par lui descouvert ne soient</p>
      <p class="line" id="msB2235">Car mort ou desfet en seroient</p>
      <p class="line" id="msB2236">Claris fu moult de franche part</p>
      <p class="line" id="msB2237">Dist lor n'en aiez ja regart</p>
      <p class="line" id="msB2238">Bien en poez estre aseur</p>
      <p class="line" id="msB2239">La rien que plus aing vous en jur</p>
      <p class="line" id="msB2240">Garderai vous en bone foi</p>
      <p class="line" id="msB2241">Aussi con ge feroie moi</p>
      <p class="line" id="msB2242">Se e[n]sement m'iert avenu</p>
      <p class="line" id="msB2243">Quant Floires l'ot joiant en fu</p>
      <p class="line" id="msB2244">Et Blancheflor d'iluec le maine</p>
      <p class="line" id="msB2245">En la seue chambre demainne</p>
      <p class="line" id="msB2246">En .i. lit envols de cortine</p>
      <p class="line" id="msB2247">De soie gisoit la meschine</p>
      <p class="line" id="msB2248">Sus sont assis priveement</p>
      <p class="line" id="msB2249">Et puis dist chaucuns son talent</p>
      <p class="line" id="msB2250">Floires a primes conmencié</p>
      <p class="line" id="msB2251">Blancheflor sachiez moult sui lié</p>
      <p class="line" id="msB2252">Ma poine est a bien achevee</p>
      <p class="line" id="msB2253">Quant je vous ai vive trovee</p>
      <p class="line" id="msB2254">Pour vous ai esté de mort pres</p>
      <p class="line" id="msB2255">Et de travaill porte grant fes</p>
      <p class="line" id="msB2256">Des lors que perdue vous oi</p>
      <p class="line" id="msB2257">Ne repose ne joie n'oi</p>
      <p class="line" id="msB2258">Quant or vous ai a mon talent</p>
      <p class="line" id="msB2259">Bele amie nul mal ne sent</p>
      <p class="line" id="msB2260">Blancheflor dist es tu donc Floire</p>
      <p class="line" id="msB2261">Qui ala aprendre a Montoire</p>
      <p class="line" id="msB2262">A cui me toli par boidie</p>
      <p class="line" id="msB2263">Tes peres et par tricherie</p>
      <p class="line" id="msB2264">Saches amis nu tieg a sage</p>
      <p class="line" id="msB2265">Qui croit qu'eusse en mon corage</p>
      <p class="line" id="msB2266">Puis nule joie ne deduit</p>
      <p class="line" id="msB2267">Ne hors ne enz ne jor ne nuit</p>
      <p class="line" id="msB2268">Conment venistes vos ceanz</p>
      <p class="line" id="msB2269">Je croi ce soit enchantemenz</p>
      <p class="line" id="msB2270">Biaus amis Floires je vous voi</p>
      <p class="line" id="msB2271">Et ne pourquant si vous mescroi</p>
      <p class="line" id="msB2272">Mes quieus amis que vos aiez</p>
      <p class="line" id="msB2273">Assez vous aing ca vous traiez</p>
      <p class="line" id="msB2274">Et il si trest se plus i ot</p>
      <p class="line" id="msB2275">La damoisele bien le sot</p>
      <p class="line" id="msB2276">Apres a l'un l'autre conté</p>
      <p class="line" id="msB2277">Con fetement il ont erré</p>
      <p class="line" id="msB2278">Des ice jour qu'il departirent</p>
      <p class="line" id="msB2279">Dusqu'a celui qu'il s'entrevirent</p>
      <p class="line" id="msB2280">Quinze jours entiers ilec furent</p>
      <p class="line" id="msB2281">Ensemble megierent et burent</p>
      <p class="line" id="msB2282">Et orent joie a leur talent</p>
      <p class="line" id="msB2283">Et deduistrent moult lieement</p>
      <p class="line" id="msB2284">Claris les sert de bone foi</p>
      <p class="line" id="msB2285">Et si les garde conme soi</p>
      <p class="line" id="msB2286">Et de leur mengier et du sien</p>
      <p class="line" id="msB2287">Les sert Claris et bel et bien</p>
      <p class="line" id="msB2288">Se cele vie lor durast</p>
      <p class="line" id="msB2289">Nus d'euls changier ne la rouvast</p>
      <p class="line" id="msB2290">Floires li biaus et Blancheflor</p>
      <p class="line" id="msB2291">Ensemble mainnent leur amours</p>
      <p class="line" id="msB2292">Mes en pou de tens changera</p>
      <p class="line" id="msB2293">Car fortune la tournera</p>
      <p class="line" id="msB2294">De leur amour et de lor vie</p>
      <p class="line" id="msB2295">Demoustra bien qu'avoit envie</p>
      <p class="line" id="msB2296">D'euls .ii. revelt ore joer</p>
      <p class="line" id="msB2297">Por eus fet sa roe tourner</p>
      <p class="line" id="msB2298">Assis les avoit au desus</p>
      <p class="line" id="msB2299">Et abatre les revelt jus</p>
      <p class="line" id="msB2300">Ce est ses geuz et sa nature</p>
      <p class="line" id="msB2301">En ce met s'entente et sa cure</p>
      <p class="line" id="msB2302">Bien la connoissent cil del mont</p>
      <p class="line" id="msB2303">Et en sa poesté tuit sont</p>
      <p class="line" id="msB2304">Seur ce qui ne puet estre estable</p>
      <p class="line" id="msB2305">C'est fortune desmesurable</p>
      <p class="line" id="msB2306">Aus uns toult et aus autres donne</p>
      <p class="line" id="msB2307">.vii. foiz mue entre prime et none</p>
      <p class="line" id="msB2308">Li dui enfant forment ploroient</p>
      <p class="line" id="msB2309">Et de pitié s'entresgardoient</p>
      <p class="line" id="msB2310">Ne regarde pas a proece</p>
      <p class="line" id="msB2311">Ne a biauté ne a richece</p>
      <p class="line" id="msB2312">Ce set en bien qu'aus fous provez</p>
      <p class="line" id="msB2313">Donne reaumes et contez</p>
      <p class="line" id="msB2314">Et eveschiez donne as truanz</p>
      <p class="line" id="msB2315">Et aus bons clers fet pain queranz</p>
      <p class="line" id="msB2316">Qui en li met establetez</p>
      <p class="line" id="msB2317">Quant il ni sont est fous provez</p>
      <p class="line" id="msB2318">Et cil qui en son don se fie</p>
      <p class="line" id="msB2319">Ne connoist pas sa druerie</p>
      <p class="line" id="msB2320">Or fet plourer et or fet rire</p>
      <p class="line" id="msB2321">Or donne joie et or donne ire</p>
      <p class="line" id="msB2322">Ceus fist primes liez et joious</p>
      <p class="line" id="msB2323">Apres dolenz et angoissous</p>
      <p class="line" id="msB2324">Par .i. matin se fu levee</p>
      <p class="line" id="msB2325">La preuz Clariz et la senee</p>
      <p class="line" id="msB2326">Blancheflor la bele apela</p>
      <p class="line" id="msB2327">Cele respont ja i ira</p>
      <p class="line" id="msB2328">En dorveillant li respondi</p>
      <p class="line" id="msB2329">Et maintenant se rendormi</p>
      <p class="line" id="msB2330">Cele est a l'amirant venue</p>
      <p class="line" id="msB2331">Il li demande de sa drue</p>
      <p class="line" id="msB2332">Pour quoi ne vient et que demeure</p>
      <p class="line" id="msB2333">Ci deust estre a icest heure</p>
      <p class="line" id="msB2334">Claris respont sire merci</p>
      <p class="line" id="msB2335">A la journer se rendormi</p>
      <p class="line" id="msB2336">Toute nuit a leu son livre</p>
      <p class="line" id="msB2337">Pour ce qu'a joie puisse vivre</p>
      <p class="line" id="msB2338">Est voirs fet il biau sire oïl</p>
      <p class="line" id="msB2339">Franche chose i a et gentil</p>
      <p class="line" id="msB2340">Bien doit estre cele m'amie</p>
      <p class="line" id="msB2341">Qui desirre joie en sa vie</p>
      <p class="line" id="msB2342">Li amiranz en ot pitié</p>
      <p class="line" id="msB2343">Pour s'amor l'a einsi leissié</p>
      <p class="line" id="msB2344">Et el demain tout ensement</p>
      <p class="line" id="msB2345">Lieve Claris premierement</p>
      <p class="line" id="msB2346">Blancheflor apele et semont</p>
      <p class="line" id="msB2347">Et dist que trop demoré ont</p>
      <p class="line" id="msB2348">Cele respont je me conroi</p>
      <p class="line" id="msB2349">Ainz i serai que vous ce croi</p>
      <p class="line" id="msB2350">Atant ses amis la racole</p>
      <p class="line" id="msB2351">Et ele lui si fet que fole</p>
      <p class="line" id="msB2352">Il la beisa et ele lui</p>
      <p class="line" id="msB2353">Atant se rendorment andui</p>
      <p class="line" id="msB2354">En beisant se sont rendormi</p>
      <p class="line" id="msB2355">Douce joie a a son ami</p>
      <p class="line" id="msB2356">Ensemble gisent boche a boche</p>
      <p class="line" id="msB2357">Et l'une face a l'autre toche</p>
      <p class="line" id="msB2358">Claris fu au piler alee</p>
      <p class="line" id="msB2359">Es bacins ot l'eve aportee</p>
      <p class="line" id="msB2360">Quant ele vient si la rapele</p>
      <p class="line" id="msB2361">Moult doucement ma damoisele</p>
      <p class="line" id="msB2362">Cele rien ne li respondoit</p>
      <p class="line" id="msB2363">Dont cuide bien qu'alee en soit</p>
      <p class="line" id="msB2364">Venue est au lit son seingnor</p>
      <p class="line" id="msB2365">Il li demande Blancheflor</p>
      <p class="line" id="msB2366">Fet il que doit qu'ele ne vient</p>
      <p class="line" id="msB2367">Or m'est avis que pou me crient</p>
      <p class="line" id="msB2368">En Claris n'a que trespenser</p>
      <p class="line" id="msB2369">Fet el je la cuidai trouver</p>
      <p class="line" id="msB2370">Car ainz de moi assez leva</p>
      <p class="line" id="msB2371">Quant n'est venue tost vendra</p>
      <p class="line" id="msB2372">Se cuidast qu'endormie fust</p>
      <p class="line" id="msB2373">Autre acheson trouvé eust</p>
      <p class="line" id="msB2374">Li amiranz en a pensé</p>
      <p class="line" id="msB2375">Son chamberlant a apelé</p>
      <p class="line" id="msB2376">Va fet il haste Blancheflor</p>
      <p class="line" id="msB2377">Que tost descende de la tour</p>
      <p class="line" id="msB2378">Cil ne s'est pas aperceuz</p>
      <p class="line" id="msB2379">De Claris sus en est venuz</p>
      <p class="line" id="msB2380">Quant fu en la chambre perrine</p>
      <p class="line" id="msB2381">Vit par la fenestre verrine</p>
      <p class="line" id="msB2382">E lit ou gisant aperçoit</p>
      <p class="line" id="msB2383">Dont li est vis que il veoit</p>
      <p class="line" id="msB2384">Blancheflour la bele e Claris</p>
      <p class="line" id="msB2385">Pourquoi ne li seroit avis</p>
      <p class="line" id="msB2386">Floires en face n'en menton</p>
      <p class="line" id="msB2387">N'avoit ne barbe ne gernon</p>
      <p class="line" id="msB2388">N'en la tour li avoit damoisele</p>
      <p class="line" id="msB2389">Qui de visage fust plus bele</p>
      <p class="line" id="msB2390">Quant il les vit si doucement</p>
      <p class="line" id="msB2391">Dormir entre eus pitié l'en prent</p>
      <p class="line" id="msB2392">Esbahiz fu si s'en revet</p>
      <p class="line" id="msB2393">A son seignor conte ce plet</p>
      <p class="line" id="msB2394">Sire merveilles ai veu</p>
      <p class="line" id="msB2395">Ainz mes si grant amor ne fu</p>
      <p class="line" id="msB2396">Con Blancheflor a a Claris</p>
      <p class="line" id="msB2397">Et ele a lui ce m'est avis</p>
      <p class="line" id="msB2398">Ensemble dorment doucement</p>
      <p class="line" id="msB2399">Acolees estroitement</p>
      <p class="line" id="msB2400">Et bouche a bouche et face a face</p>
      <p class="line" id="msB2401">S'entretiennent a une brace</p>
      <p class="line" id="msB2402">De pitié nes poi esveillier</p>
      <p class="line" id="msB2403">Trop les cuidoie travaillier</p>
      <p class="line" id="msB2404">A l'amirant la coulor mue</p>
      <p class="line" id="msB2405">Crient que home n'ait o sa drue</p>
      <p class="line" id="msB2406">Aportez moi fet il m'espee</p>
      <p class="line" id="msB2407">S'irai veoir cele assemblee</p>
      <p class="line" id="msB2408">Ahi Claris tu es failliz</p>
      <p class="line" id="msB2409">Atant se lieve touz marriz</p>
      <p class="line" id="msB2410">Ne set que faire ne que die</p>
      <p class="line" id="msB2411">Ne croit que nus osast s'amie</p>
      <p class="line" id="msB2412">Amer tant fust de haut parage</p>
      <p class="line" id="msB2413">Par .i. petit que il n'en rage</p>
      <p class="line" id="msB2414">Il et ses chamberlans i vont</p>
      <p class="line" id="msB2415">Par les degrez montent amont</p>
      <p class="line" id="msB2416">En son poing destre tient l'espee</p>
      <p class="line" id="msB2417">En la chambre entre a recelee</p>
      <p class="line" id="msB2418">Il a fet la fenestre ouvrir</p>
      <p class="line" id="msB2419">Que li soleus puisse enz venir</p>
      <p class="line" id="msB2420">Li enfant doucement dormoient</p>
      <p class="line" id="msB2421">Estoit entracoles estoient</p>
      <p class="line" id="msB2422">Ne vit nus hom plus biaus dormanz</p>
      <p class="line" id="msB2423">Secour les dieus qui es poissanz</p>
      <p class="line" id="msB2424">Car se il n'ont de toi aie</p>
      <p class="line" id="msB2425">Leur joie sera tost fenie</p>
      <p class="line" id="msB2426">En la chambre grant clarté ot</p>
      <p class="line" id="msB2427">Quant li soleus entrer i pot</p>
      <p class="line" id="msB2428">Li jours iert ja bien espaniz</p>
      <p class="line" id="msB2429">Quant il les vit s'est esbahiz</p>
      <p class="line" id="msB2430">Blancheflor connoist bien s'amie</p>
      <p class="line" id="msB2431">Mes de l'autre ne connoist mie</p>
      <p class="line" id="msB2432">Floires o s'amie gisoit</p>
      <p class="line" id="msB2433">Qu'il fust hom nul senblant n'avoit</p>
      <p class="line" id="msB2434">Car en face ne en menton</p>
      <p class="line" id="msB2435">N'avoit ne barbe ne gernon</p>
      <p class="line" id="msB2436">Fors Blancheflor n'avoit plus bele</p>
      <p class="line" id="msB2437">En toute la tour damoisele</p>
      <p class="line" id="msB2438">Li amiranz n'en quenut mie</p>
      <p class="line" id="msB2439">Ce est dist il la jalousie</p>
      <p class="line" id="msB2440">Tieus est s'amor tieus est sa toche</p>
      <p class="line" id="msB2441">L'avoir dont crient toz jors s[††††]</p>
      <p class="line" id="msB2442">Au chamberlanc dist les poitrines</p>
      <p class="line" id="msB2443">Me descouvrez des .ii. meschines</p>
      <p class="line" id="msB2444">Leur mameles primes verrons</p>
      <p class="line" id="msB2445">Et apres les esveillerons</p>
      <p class="line" id="msB2446">Cil les desceuvre s'aperçoit</p>
      <p class="line" id="msB2447">Que li uns des .ii. hons estoit</p>
      <p class="line" id="msB2448">Li amiranz en a tel ire</p>
      <p class="line" id="msB2449">Ne set que faire ne que dire</p>
      <p class="line" id="msB2450">Pense qu'andeus les ocirra</p>
      <p class="line" id="msB2451">Et en apres que non fera</p>
      <p class="line" id="msB2452">Tant que sache dont est venuz</p>
      <p class="line" id="msB2453">Li enfes qui el lit gist nuz</p>
      <p class="line" id="msB2454">Endementres audeus s'esveillent</p>
      <p class="line" id="msB2455">Grant poor ont si s'esmerveillent</p>
      <p class="line" id="msB2456">De l'amirant que ilec virent</p>
      <p class="line" id="msB2457">Pour la poor tretot fremirent</p>
      <p class="line" id="msB2458">L'espee nue sor aus voient</p>
      <p class="line" id="msB2459">Dont cuident bien que morir doient</p>
      <p class="line" id="msB2460">Pleure Floires et Blancheflor</p>
      <p class="line" id="msB2461">Car de l'amour ot grant poor</p>
      <p class="line" id="msB2462">Il a Floires a reison mis</p>
      <p class="line" id="msB2463">Qui estes qui tant fustes bris</p>
      <p class="line" id="msB2464">Qu'osastes entrer en ma tour</p>
      <p class="line" id="msB2465">Et vous couchier o Blancheflor</p>
      <p class="line" id="msB2466">Par touz les dieus en cui j'aour</p>
      <p class="line" id="msB2467">Encui morroiz a desennor</p>
      <p class="line" id="msB2468">Vous ocirrai et la putain</p>
      <p class="line" id="msB2469">Quant m'estordez ne serez sain</p>
      <p class="line" id="msB2470">Li dui enfant forment ploroient</p>
      <p class="line" id="msB2471">Et de pitié s'entresgardoient</p>
      <p class="line" id="msB2472">Floires li dist sire ne dites</p>
      <p class="line" id="msB2473">Ainz meillor chose ne veistes</p>
      <p class="line" id="msB2474">Ses amis sui ele est ma drue</p>
      <p class="line" id="msB2475">Trouvee l'ai tant l'ai seue</p>
      <p class="line" id="msB2476">Floires a l'amirant deprie</p>
      <p class="line" id="msB2477">Que respit leur doint de lor vie</p>
      <p class="line" id="msB2478">Tant qu'en sa court voiant sa gent</p>
      <p class="line" id="msB2479">Les ocie pour vengement</p>
      <p class="line" id="msB2480">Il leur donne ses fet vestir</p>
      <p class="line" id="msB2481">Puis les fet au sers sesir</p>
      <p class="line" id="msB2482">Estroit lier et bien garder</p>
      <p class="line" id="msB2483">Apres fet ses barons mander</p>
      <p class="line" id="msB2484">Li baron furent assemblé</p>
      <p class="line" id="msB2485">Contre la feste en la cité</p>
      <p class="line" id="msB2486">Car li termes moult pres estoit</p>
      <p class="line" id="msB2487">Que sa fame prendre devoit</p>
      <p class="line" id="msB2488">Viennent i roi et aumaçor</p>
      <p class="line" id="msB2489">Et duc et conte et vavasor</p>
      <p class="line" id="msB2490">Tout emplent le pales real</p>
      <p class="line" id="msB2491">Dont li piler sont de cristal</p>
      <p class="line" id="msB2492">Li pales est et granz et larges</p>
      <p class="line" id="msB2493">Touz fu plains des genz qui i sont</p>
      <p class="line" id="msB2494">Grant noise et grant temoute font</p>
      <p class="line" id="msB2495">Li amiranz les fet tesir</p>
      <p class="line" id="msB2496">Car dire leur veut son plesir</p>
      <p class="line" id="msB2497">Tantost conme il ot conmandé</p>
      <p class="line" id="msB2498">Puis ni ot .i. seul mot sonné</p>
      <p class="line" id="msB2499">Et donc se drece en son estant</p>
      <p class="line" id="msB2500">Ire demonstre a son semblant</p>
      <p class="line" id="msB2501">Seingneur fet il or m'escoutez</p>
      <p class="line" id="msB2502">Puis dites droit de ce qu'orrez</p>
      <p class="line" id="msB2503">Qui du droit dire defaudra</p>
      <p class="line" id="msB2504">C'est la voire qu'il en morra</p>
      <p class="line" id="msB2505">Car envers moi sera forfet</p>
      <p class="line" id="msB2506">Et de ce qu'avra dit mesfez</p>
      <p class="line" id="msB2507">Seingneur fet il tuit li plusor</p>
      <p class="line" id="msB2508">Oi avez de Blancheflour</p>
      <p class="line" id="msB2509">D'une pucele qu'achetai</p>
      <p class="line" id="msB2510">Pour li d'or grant masse donai</p>
      <p class="line" id="msB2511">N'a pas encor passé trois mois</p>
      <p class="line" id="msB2512">D'or i donnai .vii. foiz son pois</p>
      <p class="line" id="msB2513">Sa biauté iert entre autres fiere</p>
      <p class="line" id="msB2514">Pour ce l'avoie forment chiere</p>
      <p class="line" id="msB2515">En ma tour avec mes puceles</p>
      <p class="line" id="msB2516">Ou il en a .vii. vinz de beles</p>
      <p class="line" id="msB2517">A honeur servir la feisoie</p>
      <p class="line" id="msB2518">Seur toutes chiere la tenoie</p>
      <p class="line" id="msB2519">A lui avoie tele amor</p>
      <p class="line" id="msB2520">Prendre la devoie a oisor</p>
      <p class="line" id="msB2521">Pource que tant iert bele et gente</p>
      <p class="line" id="msB2522">En lui avoie mis m'entente</p>
      <p class="line" id="msB2523">Chaucun matin soloit venir</p>
      <p class="line" id="msB2524">A mon lever por moi servir</p>
      <p class="line" id="msB2525">Ier ni vint pas hui ensement</p>
      <p class="line" id="msB2526">Quant dut venir ni vint neant</p>
      <p class="line" id="msB2527">Mes chamberlans por li ala</p>
      <p class="line" id="msB2528">.i. jouvencel o lui trouva</p>
      <p class="line" id="msB2529">Cuida ce fust une pucele</p>
      <p class="line" id="msB2530">Eneslepas m'en dist nouvele</p>
      <p class="line" id="msB2531">La en alé plus tost que poi</p>
      <p class="line" id="msB2532">Quant les trouvé grant duel en oi</p>
      <p class="line" id="msB2533">Du duel qu'en oi ne poi mot dire</p>
      <p class="line" id="msB2534">Eneslepas les vuoil ocire</p>
      <p class="line" id="msB2535">Seingneur il est si con je di</p>
      <p class="line" id="msB2536">Il me cria por Dieu merci</p>
      <p class="line" id="msB2537">Pourpensai moi que non feroie</p>
      <p class="line" id="msB2538">Sanz jugement ne l'ocirroie</p>
      <p class="line" id="msB2539">Seingneur oï avez mon conte</p>
      <p class="line" id="msB2540">Par par jugement venchiez ma honte</p>
      <p class="line" id="msB2541">Un rois qui fu el parlement</p>
      <p class="line" id="msB2542">A respondu premierement</p>
      <p class="line" id="msB2543">Nous i entendon bien sa honte</p>
      <p class="line" id="msB2544">Mes nepourquant oïr devons</p>
      <p class="line" id="msB2545">Ainçois que jugement façons</p>
      <p class="line" id="msB2546">Ce qu'il voudront encontre dire</p>
      <p class="line" id="msB2547">Ainz que les jugons a martirertire.}</p>
      <p class="line" id="msB2548">Et puis selonc lor erremenz</p>
      <p class="line" id="msB2549">Doit estre fez li jugemenz</p>
      <p class="line" id="msB2550">De l'autre part fu dant Gaifiers</p>
      <p class="line" id="msB2551">Rois de Nubie fors et fiers</p>
      <p class="line" id="msB2552">Danz rois fet il en moie foi</p>
      <p class="line" id="msB2553">Du tout einsi pas ne l'otroi</p>
      <p class="line" id="msB2554">Se mes sires a forfet les prist</p>
      <p class="line" id="msB2555">Grant duel eust ses oceist</p>
      <p class="line" id="msB2556">Qui son baron prent a forfet</p>
      <p class="line" id="msB2557">Vers lui ne doit avoir nul plet</p>
      <p class="line" id="msB2558">Quant il de ce a testemoine</p>
      <p class="line" id="msB2559">Morir doivent bien sanz essoine</p>
      <p class="line" id="msB2560">Pour ambedeus me sire envoit</p>
      <p class="line" id="msB2561">Ardoir les face si a droit</p>
      <p class="line" id="msB2562">Ice di en mon jugement</p>
      <p class="line" id="msB2563">Morir les face justement</p>
      <p class="line" id="msB2564">Ceste parole tuit otroient</p>
      <p class="line" id="msB2565">Pour andeus les enfanz envoient</p>
      <p class="line" id="msB2566">Dui serf les amainent devant</p>
      <p class="line" id="msB2567">Il vindrent tendrement plorant</p>
      <p class="line" id="msB2568">Moult s'entresgardent doucement</p>
      <p class="line" id="msB2569">L'uns de l'autre pitié a grant</p>
      <p class="line" id="msB2570">Floires apele Blancheflor</p>
      <p class="line" id="msB2571">Bele ore avons de mort poor</p>
      <p class="line" id="msB2572">Si avons droit car nos savons</p>
      <p class="line" id="msB2573">Que sanz respit andui morrons</p>
      <p class="line" id="msB2574">Mes bele ce vous ai ge fet</p>
      <p class="line" id="msB2575">Par moi venez vous a ce plet</p>
      <p class="line" id="msB2576">Se ne fusse entrez en la tor</p>
      <p class="line" id="msB2577">N'eussiez pas ceste poor</p>
      <p class="line" id="msB2578">Deus foiz deusse bien morir</p>
      <p class="line" id="msB2579">Sel poist nature soufrir</p>
      <p class="line" id="msB2580">Une por vous autre por moi</p>
      <p class="line" id="msB2581">Car tout ce vous ai fet par foi</p>
      <p class="line" id="msB2582">S'a l'amiral fust a plesir</p>
      <p class="line" id="msB2583">Pour ce ne deussiez morir</p>
      <p class="line" id="msB2584">Se il la verité savoit</p>
      <p class="line" id="msB2585">Je cuit que pitié l'en prendroit</p>
      <p class="line" id="msB2586">Mes il est fous et deputaire</p>
      <p class="line" id="msB2587">De descouvrir ne sai que faire</p>
      <p class="line" id="msB2588">Bele vostre annel bien gardez</p>
      <p class="line" id="msB2589">Tant con l'aiez ça ne morrez</p>
      <p class="line" id="msB2590">Blancheflor respont en plorant</p>
      <p class="line" id="msB2591">Amis Floires tort avez grant</p>
      <p class="line" id="msB2592">Biaus amis Floires de ta mort</p>
      <p class="line" id="msB2593">G'en ai la courpe et tout le tort</p>
      <p class="line" id="msB2594">Amis moi tieg a acheson</p>
      <p class="line" id="msB2595">Por quoi montastes el donjon</p>
      <p class="line" id="msB2596">Ni venissiez se je ni fusse</p>
      <p class="line" id="msB2597">Pour tant por vous morir deusse</p>
      <p class="line" id="msB2598">Pour moi estes en jugement</p>
      <p class="line" id="msB2599">Amis chiers vostre anel vos rent</p>
      <p class="line" id="msB2600">Car par lui ne vueill pas garir</p>
      <p class="line" id="msB2601">Pource que vous doiez morir</p>
      <p class="line" id="msB2602">Il jure Dieu nu retendra</p>
      <p class="line" id="msB2603">Car ainz de li s'il puet morra</p>
      <p class="line" id="msB2604">Ele voit qu'il n'en prendra mie</p>
      <p class="line" id="msB2605">Par mau talent le gete a hie</p>
      <p class="line" id="msB2606">.i. rois l'a pris qui l'entendi</p>
      <p class="line" id="msB2607">Quant le tint moult s'en esjoi</p>
      <p class="line" id="msB2608">Einsi parlant li enfant vindrent</p>
      <p class="line" id="msB2609">Plorant et par les mains se tindrent</p>
      <p class="line" id="msB2610">De leur cuer souvent sopiroient</p>
      <p class="line" id="msB2611">Car grant poor de mort avoient</p>
      <p class="line" id="msB2612">Piteusement s'entresgardoient</p>
      <p class="line" id="msB2613">Et ne porquant tant bel estoient</p>
      <p class="line" id="msB2614">En leur tristeur de lor biauté</p>
      <p class="line" id="msB2615">Ne furent ainc enfant trové</p>
      <p class="line" id="msB2616">Paris de Troie n'Asalon</p>
      <p class="line" id="msB2617">Partenopieus n'Ipomedon</p>
      <p class="line" id="msB2618">Ne Leda ne sa fille Helaine</p>
      <p class="line" id="msB2619">Pour cui Paris ot mainte painne</p>
      <p class="line" id="msB2620">En lor aez tant bel ne furent</p>
      <p class="line" id="msB2621">Con cil erent quant morir durent</p>
      <p class="line" id="msB2622">Floires li enfes est moult biaus</p>
      <p class="line" id="msB2623">De son aage damoisiaus</p>
      <p class="line" id="msB2624">Aage avoit de .xiiii. anz</p>
      <p class="line" id="msB2625">Et nepour et assez est granz</p>
      <p class="line" id="msB2626">Si sourcil sont brun et petit</p>
      <p class="line" id="msB2627">Nus hom de char plus biau ne vit</p>
      <p class="line" id="msB2628">Si oill sont gros por le plorer</p>
      <p class="line" id="msB2629">Nus ne s'en poist saoler</p>
      <p class="line" id="msB2630">Dels esgarder s'il fussent lié</p>
      <p class="line" id="msB2631">Mes de plorer sont empirié</p>
      <p class="line" id="msB2632">Sa face resemble soleil</p>
      <p class="line" id="msB2633">Que veons par matin vermeil</p>
      <p class="line" id="msB2634">N'en sa face n'en son gernon</p>
      <p class="line" id="msB2635">N'avoit ne barbe ne gernon</p>
      <p class="line" id="msB2636">.i. cendal vermeil vestu ot</p>
      <p class="line" id="msB2637">Laciez se fu au mielz qu'il pot</p>
      <p class="line" id="msB2638">Desfublez fu jouste s'amie</p>
      <p class="line" id="msB2639">Qui de biauté nu passe mie</p>
      <p class="line" id="msB2640">Ele iert desfublee ensement</p>
      <p class="line" id="msB2641">Plorant atendent jugement</p>
      <p class="line" id="msB2642">Greve avoit droite et bien menee</p>
      <p class="line" id="msB2643">De son chief a sa guinple osté</p>
      <p class="line" id="msB2644">Elz avoit clers vairs et rianz</p>
      <p class="line" id="msB2645">Plus que jame resplendissanz</p>
      <p class="line" id="msB2646">Quant liee estoit ou quant ploroit</p>
      <p class="line" id="msB2647">Qui certement la regardoit</p>
      <p class="line" id="msB2648">A ses ieulz ne l'aperceust</p>
      <p class="line" id="msB2649">Fors aus lermes que triste fust</p>
      <p class="line" id="msB2650">Sa face iert de coulor de rose</p>
      <p class="line" id="msB2651">Et plus clere que nule chose</p>
      <p class="line" id="msB2652">Les narilles avoit mielz</p>
      <p class="line" id="msB2653">Que s'il fussent as mains portretes</p>
      <p class="line" id="msB2654">Bouche ot bien fete par mesure</p>
      <p class="line" id="msB2655">Mieulz ne la sot fere nature</p>
      <p class="line" id="msB2656">Qui fust en fame n'en meschine</p>
      <p class="line" id="msB2657">N'en duchesse ne en reïne</p>
      <p class="line" id="msB2658">Levres pour bien beisier grosetes</p>
      <p class="line" id="msB2659">Et selonc mesure espessetes</p>
      <p class="line" id="msB2660">Les denz avoit petiz serrez</p>
      <p class="line" id="msB2661">Blans conme yvoires reparez</p>
      <p class="line" id="msB2662">De sa bouche ist sa doce alainne</p>
      <p class="line" id="msB2663">Viure en puet en une semainne</p>
      <p class="line" id="msB2664">Qui au lundi la beseroit</p>
      <p class="line" id="msB2665">En la semainne fain n'avroit</p>
      <p class="line" id="msB2666">Le col ot tel et le menton</p>
      <p class="line" id="msB2667">Con convient a l'autre façon</p>
      <p class="line" id="msB2668">La char avoit toute plus blanche Blanche</p>
      <p class="line" id="msB2669">Que n'est la fleur deseur la branche</p>
      <p class="line" id="msB2670">De cors est ele tant bien fete</p>
      <p class="line" id="msB2671">Con sele fust as mains portrete</p>
      <p class="line" id="msB2672">Blanches mains ot et grelles doiz</p>
      <p class="line" id="msB2673">Lons par mesure formez droiz</p>
      <p class="line" id="msB2674">N'a si sage houme el parlement</p>
      <p class="line" id="msB2675">Qui sache eslire le plus gent</p>
      <p class="line" id="msB2676">De leur biauté tuit s'esbahirent</p>
      <p class="line" id="msB2677">Quant el pales entrer les virent</p>
      <p class="line" id="msB2678">N'a si felon home en la court</p>
      <p class="line" id="msB2679">Qui de pitié por ens ne plourt</p>
      <p class="line" id="msB2680">Et moult volentiers trestornasent</p>
      <p class="line" id="msB2681">Le jugement se il osassent</p>
      <p class="line" id="msB2682">Mes l'amirant est tant iriez</p>
      <p class="line" id="msB2683">Deuls ne li prent nule pitiez</p>
      <p class="line" id="msB2684">Oiant toz les a fet jugier</p>
      <p class="line" id="msB2685">Et en apres andeus lier</p>
      <p class="line" id="msB2686">En une place en la cité</p>
      <p class="line" id="msB2687">Ont dui serf .i. feu alumé</p>
      <p class="line" id="msB2688">Il les en fet andeus mener</p>
      <p class="line" id="msB2689">El feu les conmande a geter</p>
      <p class="line" id="msB2690">Quant li baron liez les virent</p>
      <p class="line" id="msB2691">De toutes parz grant duel en firent</p>
      <p class="line" id="msB2692">Pour grant pitié pour grant amour</p>
      <p class="line" id="msB2693">El pales plorent li plusor</p>
      <p class="line" id="msB2694">Et dient tuit que il mal furent</p>
      <p class="line" id="msB2695">Quant si fetement morir durent</p>
      <p class="line" id="msB2696">Se il poissent ne osassent</p>
      <p class="line" id="msB2697">De grant avoir les rachetassent</p>
      <p class="line" id="msB2698">Li rois qui lor annel trouva</p>
      <p class="line" id="msB2699">Quant la pucele le geta</p>
      <p class="line" id="msB2700">Tendrement plore de pitiez</p>
      <p class="line" id="msB2701">A l'amiral s'est acointiez</p>
      <p class="line" id="msB2702">Tout le conseill que il ooit</p>
      <p class="line" id="msB2703">A l'amiral le recontoit</p>
      <p class="line" id="msB2704">L'amirant les fet apeler</p>
      <p class="line" id="msB2705">Pource ques velt oir parler</p>
      <p class="line" id="msB2706">Ambedeus a mis a reson</p>
      <p class="line" id="msB2707">Floires demande conme a non</p>
      <p class="line" id="msB2708">Il respont c'on l'apele Floire</p>
      <p class="line" id="msB2709">Et aprendre fu a Montoire</p>
      <p class="line" id="msB2710">Quant Blancheflor li fu emblee</p>
      <p class="line" id="msB2711">Or l'a en cest pais trouvee</p>
      <p class="line" id="msB2712">Je jur sire pour Blancheflor</p>
      <p class="line" id="msB2713">Qu'onc ne sot quant vint en la tor</p>
      <p class="line" id="msB2714">E se vous venoit a plesir</p>
      <p class="line" id="msB2715">Quant nel sot n'en devroit morir</p>
      <p class="line" id="msB2716">Pour lui et por moi m'ocirroiz</p>
      <p class="line" id="msB2717">Car s'il vous plest ce est bien droiz</p>
      <p class="line" id="msB2718">Ele ni a courpes ne tort</p>
      <p class="line" id="msB2719">Et por moi est jugiez a mort</p>
      <p class="line" id="msB2720">Blancheflor respont moult marrie</p>
      <p class="line" id="msB2721">Sire nu mescreez vos mie</p>
      <p class="line" id="msB2722">Par ma foi je sui l'acheson</p>
      <p class="line" id="msB2723">Pour quoi il monta el donjon</p>
      <p class="line" id="msB2724">Se il n'i seust Blancheflor</p>
      <p class="line" id="msB2725">Ja voir ne montast en la tor</p>
      <p class="line" id="msB2726">Ge sui acheson de sa mort</p>
      <p class="line" id="msB2727">G'en ai la coupe et tout le tort</p>
      <p class="line" id="msB2728">Il est d'Espaigne fiuz d'un roi</p>
      <p class="line" id="msB2729">Grant duel iert se il muert por moi</p>
      <p class="line" id="msB2730">Par droit doit vivre et je morir</p>
      <p class="line" id="msB2731">Sire se vous vient a plesir</p>
      <p class="line" id="msB2732">Floires dist ne la creez mie</p>
      <p class="line" id="msB2733">Moi ociez leissiez m'amie</p>
      <p class="line" id="msB2734">Il leur respont andui morrez</p>
      <p class="line" id="msB2735">Sanz demorer ja n'i faudrez</p>
      <p class="line" id="msB2736">Ge meismes m'en vengeré</p>
      <p class="line" id="msB2737">Et de vous .ii. le chief prendré</p>
      <p class="line" id="msB2738">S'espee toute nue a prise</p>
      <p class="line" id="msB2739">Blancheflour saut avant s'est mise</p>
      <p class="line" id="msB2740">Et Floires l'a retreté arriere</p>
      <p class="line" id="msB2741">Ni morrez pas fet il premiere</p>
      <p class="line" id="msB2742">Hom sui si ne doi pas soufrir</p>
      <p class="line" id="msB2743">Que avant moi doiez morir</p>
      <p class="line" id="msB2744">Devant se met le col estent</p>
      <p class="line" id="msB2745">Blancheflor par le braz le prent</p>
      <p class="line" id="msB2746">Arrier le tret soi met avant</p>
      <p class="line" id="msB2747">Le col estent tout en present</p>
      <p class="line" id="msB2748">Chaucuns voloit por li morir</p>
      <p class="line" id="msB2749">Li autres nel voloit sofrir</p>
      <p class="line" id="msB2750">Tuit cil grant pitié en avoient</p>
      <p class="line" id="msB2751">Qui tel duel fere leur veoient</p>
      <p class="line" id="msB2752">Par la sale tuit en ploroient</p>
      <p class="line" id="msB2753">Roy et baron ques esgardoient</p>
      <p class="line" id="msB2754">Nus hons ne vit ainc jugement</p>
      <p class="line" id="msB2755">Dont tant honme fussent dolent</p>
      <p class="line" id="msB2756">Dont enprist l'amirant pitiez</p>
      <p class="line" id="msB2757">Ja soit ce que il fust iriez</p>
      <p class="line" id="msB2758">Quant chaucuns voit avant saillir</p>
      <p class="line" id="msB2759">Pour ce que primes veult morir</p>
      <p class="line" id="msB2760">Et tendrement les voit plorer</p>
      <p class="line" id="msB2761">De pitié nu puet esgarder</p>
      <p class="line" id="msB2762">Tuit cil quel virent en sont lié</p>
      <p class="line" id="msB2763">Tant con joie con pour pitié</p>
      <p class="line" id="msB2764">Li rois qui trouva lor anel</p>
      <p class="line" id="msB2765">L'a esgardé si l'en fu bel</p>
      <p class="line" id="msB2766">Or voit que leus est de parler</p>
      <p class="line" id="msB2767">Moult se paine dels delivrer</p>
      <p class="line" id="msB2768">Dont en apele les barons</p>
      <p class="line" id="msB2769">Seingnor fet il bien devrions</p>
      <p class="line" id="msB2770">Si conseillier nostre seignor</p>
      <p class="line" id="msB2771">Que cest plet finast a s'ennor</p>
      <p class="line" id="msB2772">Ce set on bien certeinnement</p>
      <p class="line" id="msB2773">Que morir doivent voirement</p>
      <p class="line" id="msB2774">Se touz est fez li jugemenz</p>
      <p class="line" id="msB2775">De la merci est mes noienz</p>
      <p class="line" id="msB2776">Mes se de ce avoit pitié</p>
      <p class="line" id="msB2777">Li amiranz qu'en a jugié</p>
      <p class="line" id="msB2778">Mes que Floires tretout li die</p>
      <p class="line" id="msB2779">Son errement et nu l'est mie</p>
      <p class="line" id="msB2780">Et conme il entra en la tor</p>
      <p class="line" id="msB2781">Et conment ama Blancheflor</p>
      <p class="line" id="msB2782">Que dira l'en s'il les ocit</p>
      <p class="line" id="msB2783">Ni ert pas grant pris si con je quit</p>
      <p class="line" id="msB2784">Se illes .ii. enfanz afole</p>
      <p class="line" id="msB2785">Moult en iert par tout grant parole</p>
      <p class="line" id="msB2786">Moult vaudroit mielz si con j'espoir</p>
      <p class="line" id="msB2787">Li engins de Floire a savoir</p>
      <p class="line" id="msB2788">Et confetement il entra</p>
      <p class="line" id="msB2789">En la tour et qui li aida</p>
      <p class="line" id="msB2790">Li amiranz pris en avroit</p>
      <p class="line" id="msB2791">Et m'est avis que mielz seroit</p>
      <p class="line" id="msB2792">E quant il son engin savroit</p>
      <p class="line" id="msB2793">Contreguetier mielz s'en porroit</p>
      <p class="line" id="msB2794">Et si fera se il est sages</p>
      <p class="line" id="msB2795">Tuit dient ce seroit barnages</p>
      <p class="line" id="msB2796">Quant l'amiranz le los</p>
      <p class="line" id="msB2797">Bel l'en fu si leur otroia</p>
      <p class="line" id="msB2798">Pardon de mort mes que voir die</p>
      <p class="line" id="msB2799">Floires s'il a chiere sa vie</p>
      <p class="line" id="msB2800">Floires respont voir n'en diroie</p>
      <p class="line" id="msB2801">por nule rien car ne voudroie</p>
      <p class="line" id="msB2802">Se ensement nel pardonnez</p>
      <p class="line" id="msB2803">Se seur eus poeté avez</p>
      <p class="line" id="msB2804">A touz ceus qui m'en ont aidié</p>
      <p class="line" id="msB2805">Secoreu et conseillié</p>
      <p class="line" id="msB2806">L'amirant en a correcié</p>
      <p class="line" id="msB2807">Et dist que ja n'iert otroié</p>
      <p class="line" id="msB2808">Ja n'iert tant entrepris dep[††]z</p>
      <p class="line" id="msB2809">Que cist otroiz ja leur soit fez</p>
      <p class="line" id="msB2810">Dont saut uns evesques en piez</p>
      <p class="line" id="msB2811">Qui du pardon estoit moult liez</p>
      <p class="line" id="msB2812">Amiranz sire petit vaut</p>
      <p class="line" id="msB2813">Se les ocis quant els n'en chaut</p>
      <p class="line" id="msB2814">Fai en le los de tes barons</p>
      <p class="line" id="msB2815">Vis m'est que sens est et reisons</p>
      <p class="line" id="msB2816">Floires li enfes ne dit mie</p>
      <p class="line" id="msB2817">Que il soient de ta baillie</p>
      <p class="line" id="msB2818">Estre puet gré ne t'en savront</p>
      <p class="line" id="msB2819">Car de ta poeté ne sont</p>
      <p class="line" id="msB2820">Mes ce que en puez pardonner</p>
      <p class="line" id="msB2821">Pardonne le si fai que ber</p>
      <p class="line" id="msB2822">Moult vaut mielz l'eging a oïr</p>
      <p class="line" id="msB2823">Que les enfanz veoir morir</p>
      <p class="line" id="msB2824">Que les enfanz veoir morir</p>
      <p class="line" id="msB2825">Car doumages sera moult granz</p>
      <p class="line" id="msB2826">Se ociez les .ii. enfanz</p>
      <p class="line" id="msB2827">Car de leur biauté n'est mesure</p>
      <p class="line" id="msB2828">Plus biaus ne pot former nature</p>
      <p class="line" id="msB2829">Tuit s'escrient bien est a fere</p>
      <p class="line" id="msB2830">Pardonne lor roi debonere</p>
      <p class="line" id="msB2831">Moult li crient tretuit merci</p>
      <p class="line" id="msB2832">Li amiranz quant ce oï</p>
      <p class="line" id="msB2833">Ne les veult mes oïr tretoz</p>
      <p class="line" id="msB2834">Pardonne lor si fet que prouz</p>
      <p class="line" id="msB2835">Tuit li baron l'en mercierent</p>
      <p class="line" id="msB2836">Et de ce fet moult le loerent</p>
      <p class="line" id="msB2837">Moult en sont tuit ensenble lié</p>
      <p class="line" id="msB2838">Et Floires a encomencié</p>
      <p class="line" id="msB2839">Si haut tuit l'oient</p>
      <p class="line" id="msB2840">Li mielz oiant et li plus sourt</p>
      <p class="line" id="msB2841">Et dist conment il ont erré</p>
      <p class="line" id="msB2842">Des ice jour qu'il furent né</p>
      <p class="line" id="msB2843">Conme il ama en sa contree</p>
      <p class="line" id="msB2844">Par quel engin li fu emblee</p>
      <p class="line" id="msB2845">Le duel qu'il fist tot a conté</p>
      <p class="line" id="msB2846">Conment issi de son regné</p>
      <p class="line" id="msB2847">Pour Blancheflor s'amie querre</p>
      <p class="line" id="msB2848">Son oirre et par mer et par terre</p>
      <p class="line" id="msB2849">Et con ses hostes chier le tint</p>
      <p class="line" id="msB2850">Et conme en Babyloine vint</p>
      <p class="line" id="msB2851">Et conment il le conseilla</p>
      <p class="line" id="msB2852">Et con le portier engigna</p>
      <p class="line" id="msB2853">Con fu portez en la corbeille</p>
      <p class="line" id="msB2854">Dont ristrent tuit a grant merveille</p>
      <p class="line" id="msB2855">Apres con fu entre eles mis</p>
      <p class="line" id="msB2856">Et con fu presenté Claris</p>
      <p class="line" id="msB2857">Et conme il fu desi que la</p>
      <p class="line" id="msB2858">Que li amiranz les trouva</p>
      <p class="line" id="msB2859">Son conte et sa reson afine</p>
      <p class="line" id="msB2860">L'amirant humblement encline</p>
      <p class="line" id="msB2861">Aus piez li chiet merci li crie</p>
      <p class="line" id="msB2862">Qu'il li rende por Dieu s'amie</p>
      <p class="line" id="msB2863">Car s'il en pert la druerie</p>
      <p class="line" id="msB2864">Dont veult mielz la mort que la vie</p>
      <p class="line" id="msB2865">Li amiranz a fet que prouz</p>
      <p class="line" id="msB2866">Pris a conseill des barons toz</p>
      <p class="line" id="msB2867">Par la main Floires lors pris a</p>
      <p class="line" id="msB2868">Lez lui l'asist puis le besa</p>
      <p class="line" id="msB2869">Grant semblant li moustra d'amour</p>
      <p class="line" id="msB2870">Aussi fist il a Blancheflor</p>
      <p class="line" id="msB2871">Car moult li a fet grant franchise</p>
      <p class="line" id="msB2872">Par la main Blancheflor a prise</p>
      <p class="line" id="msB2873">Et Floires par l'autre main prent</p>
      <p class="line" id="msB2874">Apres parole franchement</p>
      <p class="line" id="msB2875">Ge vous rent fet il vostre amie</p>
      <p class="line" id="msB2876">Et Floires forment l'en mercie</p>
      <p class="line" id="msB2877">Andui li sont cheoiz au piez</p>
      <p class="line" id="msB2878">Estroitement li ont besiez</p>
      <p class="line" id="msB2879">Et il les en fet redreter</p>
      <p class="line" id="msB2880">Floires velt fere chevalier</p>
      <p class="line" id="msB2881">Des meilleurs conroiz que il ot</p>
      <p class="line" id="msB2882">Le conroia au mielz qu'il pot</p>
      <p class="line" id="msB2883">Onques Prians li rois de Troie</p>
      <p class="line" id="msB2884">Ne fu adoubez a tel joie</p>
      <p class="line" id="msB2885">Uns esperons d'or et d'amor</p>
      <p class="line" id="msB2886">Li chauça bele Blancheflor</p>
      <p class="line" id="msB2887">Li amiranz li ceint l'espee</p>
      <p class="line" id="msB2888">Qui de fin or fu enheudee</p>
      <p class="line" id="msB2889">Puis li afuble .i. tel mantel</p>
      <p class="line" id="msB2890">Nus hom de char ne vit tant bel</p>
      <p class="line" id="msB2891">La penne en ert de marmorins</p>
      <p class="line" id="msB2892">Et li pailes outre marins</p>
      <p class="line" id="msB2893">Et la liste en fu a orfres</p>
      <p class="line" id="msB2894">Plus bele ne verrez james</p>
      <p class="line" id="msB2895">Et quant il l'ot fet chevalier</p>
      <p class="line" id="msB2896">Mener le fet en .i. moustier</p>
      <p class="line" id="msB2897">Blancheflor li fet espouser</p>
      <p class="line" id="msB2898">Et puis fet Claris amener</p>
      <p class="line" id="msB2899">Par le conseill de Blancheflor</p>
      <p class="line" id="msB2900">La prent l'amiral a oisor</p>
      <p class="line" id="msB2901">Mes Blancheflor moult li proia</p>
      <p class="line" id="msB2902">Et touz ses dieus li conjura</p>
      <p class="line" id="msB2903">Et Floires l'en ra moult prié</p>
      <p class="line" id="msB2904">Et de bon cuer humilié</p>
      <p class="line" id="msB2905">Que il ja Claris n'ocirra</p>
      <p class="line" id="msB2906">Ne autre fame ne prendra</p>
      <p class="line" id="msB2907">Claris en ont au sort menee</p>
      <p class="line" id="msB2908">Sa la fontaine trespassee</p>
      <p class="line" id="msB2909">L'eve remaint en sa color</p>
      <p class="line" id="msB2910">Ne onques ne mua color</p>
      <p class="line" id="msB2911">Quant passé fu la pucele</p>
      <p class="line" id="msB2912">L'eve remest et clere et bele</p>
      <p class="line" id="msB2913">Une flor de l'arbre sailli</p>
      <p class="line" id="msB2914">Desus le chief Claris chai</p>
      <p class="line" id="msB2915">Quant par le sort l'ont demenee</p>
      <p class="line" id="msB2916">Li amiranz l'a coronnee</p>
      <p class="line" id="msB2917">El chief li mist queronne d'or</p>
      <p class="line" id="msB2918">Du plus tres fin de son tresor</p>
      <p class="line" id="msB2919">Puis l'espousa moult richement</p>
      <p class="line" id="msB2920">Assez i ot or et argent</p>
      <p class="line" id="msB2921">Tuit li baron de la cité</p>
      <p class="line" id="msB2922">A la feste sont assemblé</p>
      <p class="line" id="msB2923">Cele feste fu bien joié</p>
      <p class="line" id="msB2924">De toutes parz bien esbaudié</p>
      <p class="line" id="msB2925">Tumber i font bestes et ors</p>
      <p class="line" id="msB2926">Grant feste i ot de jugleors</p>
      <p class="line" id="msB2927">Floires son bon oste manda</p>
      <p class="line" id="msB2928">Et le porter pas n'oblia</p>
      <p class="line" id="msB2929">Atant fu l'eve demandee</p>
      <p class="line" id="msB2930">Li chamberlans l'ont aportee</p>
      <p class="line" id="msB2931">Quant lavé ont si sont assis</p>
      <p class="line" id="msB2932">Li amiranz assiet Claris</p>
      <p class="line" id="msB2933">De jouste soi conme s'oisor</p>
      <p class="line" id="msB2934">Et d'autre part mist Blancheflor</p>
      <p class="line" id="msB2935">Floires s'asist jouste sa drue</p>
      <p class="line" id="msB2936">Grant joie en a quant l'a veue</p>
      <p class="line" id="msB2937">Pour detrenchier pas nu lessast</p>
      <p class="line" id="msB2938">Que voiant toz ne la beisast</p>
      <p class="line" id="msB2939">Par le pales tretuit s'escrient</p>
      <p class="line" id="msB2940">Et en riant auquant li dient</p>
      <p class="line" id="msB2941">Floires a cest mes vous tenez</p>
      <p class="line" id="msB2942">Bien nous fera se vous l'amez</p>
      <p class="line" id="msB2943">La ot feste joieuse et grant</p>
      <p class="line" id="msB2944">Bien i servirent li serjant</p>
      <p class="line" id="msB2945">Clare portent li bouteillier</p>
      <p class="line" id="msB2946">Ni ot hanap ne fust dormier</p>
      <p class="line" id="msB2947">En bons hennas ouvré d'or fin</p>
      <p class="line" id="msB2948">Portent claré et le blanc vin</p>
      <p class="line" id="msB2949">La nuit burent a grant foison</p>
      <p class="line" id="msB2950">Tuit furent yvre li garçon</p>
      <p class="line" id="msB2951">Ne savriez riens porpenser</p>
      <p class="line" id="msB2952">Que la ne veissiez porter</p>
      <p class="line" id="msB2953">Grues et gentes et herons</p>
      <p class="line" id="msB2954">Ostruces cignes et paons</p>
      <p class="line" id="msB2955">Niules oublees et bingnez</p>
      <p class="line" id="msB2956">Et pastez de vis oiselez</p>
      <p class="line" id="msB2957">Et quant il cez pastez brisoient</p>
      <p class="line" id="msB2958">Li oiselet par tout voloient</p>
      <p class="line" id="msB2959">Dont veissiez les enfantez</p>
      <p class="line" id="msB2960">Saillir apres les oiselez</p>
      <p class="line" id="msB2961">La veissiez les estrinnenz</p>
      <p class="line" id="msB2962">Vieles et enchantemenz</p>
      <p class="line" id="msB2963">Atant es vous .x. chevaliers</p>
      <p class="line" id="msB2964">Qui aportent a Floire bries</p>
      <p class="line" id="msB2965">Devant l'amirant s'arresterent</p>
      <p class="line" id="msB2966">Et lui et Floire saluerent</p>
      <p class="line" id="msB2967">De son pere noncent la mort</p>
      <p class="line" id="msB2968">Et de sa mere le duel fort</p>
      <p class="line" id="msB2969">Sire font il de par voz homes</p>
      <p class="line" id="msB2970">Les plus vaillanz avos nonçonmes</p>
      <p class="line" id="msB2971">En vostre terre arrier ralez</p>
      <p class="line" id="msB2972">Que tretout empes la ravrez</p>
      <p class="line" id="msB2973">Quant Floires ot qu'est mort son pere</p>
      <p class="line" id="msB2974">Grant duel en fet et de sa mere</p>
      <p class="line" id="msB2975">Il et s'amie grant duel font</p>
      <p class="line" id="msB2976">Vers l'amirant regardé ont</p>
      <p class="line" id="msB2977">Bonnement demandent congiéz</p>
      <p class="line" id="msB2978">Li amiranz en est moult liez</p>
      <p class="line" id="msB2979">Puis dist se voulez remanoir</p>
      <p class="line" id="msB2980">Moult avroiz bien vostre voloir</p>
      <p class="line" id="msB2981">Je vous feroie coronner</p>
      <p class="line" id="msB2982">Et riche reaume donner</p>
      <p class="line" id="msB2983">Riche reaume vos donroie</p>
      <p class="line" id="msB2984">Et d'or fin vous coronneroie</p>
      <p class="line" id="msB2985">Floires respont ni remaindra</p>
      <p class="line" id="msB2986">L'amiranz du sien li donra</p>
      <p class="line" id="msB2987">Tant con Floires en velt et plus</p>
      <p class="line" id="msB2988">Son bon annel li rent li dus</p>
      <p class="line" id="msB2989">Li amiranz li racheta</p>
      <p class="line" id="msB2990">Sa bonne coupe qu'il porta</p>
      <p class="line" id="msB2991">Li enfes Floires s'en revet</p>
      <p class="line" id="msB2992">Moult riche conroy li ont fet</p>
      <p class="line" id="msB2993">Moult en i ot qui besié l'ont</p>
      <p class="line" id="msB2994">A Damedieu comandé sont</p>
      <p class="line" id="msB2995">Floires s'en vet liez et dolenz</p>
      <p class="line" id="msB2996">Pour pere et por mere pensanz</p>
      <p class="line" id="msB2997">De l'autre part joie demainne</p>
      <p class="line" id="msB2998">Pour Blancheflor que il en mainne</p>
      <p class="line" id="msB2999">Oi avez qu'ele ot perdue</p>
      <p class="line" id="msB3000">Tant la quist Deus li a rendue</p>
      <p class="line" id="msB3001">Floires s'en vet s'amie en mainne</p>
      <p class="line" id="msB3002">Tant a erré a quelque paine</p>
      <p class="line" id="msB3003">Qu'en son pais est revenuz</p>
      <p class="line" id="msB3004">Et a grant joie receuz</p>
      <p class="line" id="msB3005">Tuit li baron contre li vinrent</p>
      <p class="line" id="msB3006">A l'encontrer grant joie firent</p>
      <p class="line" id="msB3007">Sa coronne li aporterent</p>
      <p class="line" id="msB3008">Par la fleur d'or li presenterent</p>
      <p class="line" id="msB3009">Floires se fet crestienner</p>
      <p class="line" id="msB3010">Et apres a roy coronner</p>
      <p class="line" id="msB3011">Pour Blancheflor la soe amie</p>
      <p class="line" id="msB3012">A pris la crestienne vie</p>
      <p class="line" id="msB3013">Quant il se fu crestiennez</p>
      <p class="line" id="msB3014">Touz ses barons a assenblez</p>
      <p class="line" id="msB3015">Puis lor prie par bonne amor</p>
      <p class="line" id="msB3016">Qu'il croient Dieu nostre seignor</p>
      <p class="line" id="msB3017">Et qu'il praignent bautizement</p>
      <p class="line" id="msB3018">Pour amor Dieu moult lieement</p>
      <p class="line" id="msB3019">De ses barons tuit li plusour</p>
      <p class="line" id="msB3020">Se baptizierent a ce jour</p>
      <p class="line" id="msB3021">Li bauptiziers la gent vileinne</p>
      <p class="line" id="msB3022">Dura bien pres d'une semainne</p>
      <p class="line" id="msB3023">Qui bauptizier ne se voloit</p>
      <p class="line" id="msB3024">Ne en Dieu croire ne voloit</p>
      <p class="line" id="msB3025">Floires le feisoit detrenchier</p>
      <p class="line" id="msB3026">Ardoir en feu ou escorchier</p>
      <p class="line" id="msB3027">Quant le regne ot a Dieu torné</p>
      <p class="line" id="msB3028">Floires .i. duc a esgardé</p>
      <p class="line" id="msB3029">Tout le plus riche de sa terre</p>
      <p class="line" id="msB3030">Et qui plus puet maintener guerre</p>
      <p class="line" id="msB3031">Au plus vaillant duc de</p>
      <p class="line" id="msB3032">Donna la mere Blancheflor</p>
      <p class="line" id="msB3033">Estes la vous bien aueree</p>
      <p class="line" id="msB3034">Moult l'avra fortune eslevee</p>
      <p class="line" id="msB3035">Fortune qui l'a mise jus</p>
      <p class="line" id="msB3036">Moult tost l'avra mise desus</p>
      <p class="line" id="msB3037">Quant sa fille voit coronnee</p>
      <p class="line" id="msB3038">Et ele est duchesse clamee</p>
      <p class="line" id="msB3039">A Damedieu graces en rent</p>
      <p class="line" id="msB3040">Et sel mercie durement</p>
      <p class="line" id="msB3041">Ci faut li contes du roi Floire</p>
      <p class="line" id="msB3042">Dieus nous mete toz en sa gloire</p>
      <p class="line" id="msB3043">Explicit Floires et Blancheflour</p>
   </div>
</div>
