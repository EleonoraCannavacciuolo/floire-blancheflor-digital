<?xml version="1.0" encoding="UTF-8"?>
<div class="edition-text">
   <div class="text">
      <p class="line" id="msA1">Signor oiies tot li amant</p>
      <p class="line" id="msA2">Cil qui d'amors se vont penant</p>
      <p class="line" id="msA3">Li chevalier et les puceles</p>
      <p class="line" id="msA4">Li damoisel les damoiseles</p>
      <p class="line" id="msA5">Se mon conte voles entendre</p>
      <p class="line" id="msA6">Molt i porres d'amors aprendre</p>
      <p class="line" id="msA7">Çou est du roi Flore l'enfant</p>
      <p class="line" id="msA8">Et de Blanceflor le vaillant</p>
      <p class="line" id="msA9">De cui Berte as grans pies fu nee</p>
      <p class="line" id="msA10">Puis fu en France mariee</p>
      <p class="line" id="msA11">Berte fu mere Charlemaine</p>
      <p class="line" id="msA12">Qui puis tint France et tot le Maine</p>
      <p class="line" id="msA13">Flores ses amis que vous di</p>
      <p class="line" id="msA14">.i. rois paiiens l'engenui</p>
      <p class="line" id="msA15">Et Blanceflor que tant ama</p>
      <p class="line" id="msA16">.i. cuens crestiies l'engenra</p>
      <p class="line" id="msA17">Flores fu tos nes de paiiens</p>
      <p class="line" id="msA18">Et Blanceflors de crestiiens</p>
      <p class="line" id="msA19">Bautisier se fist en sa vie</p>
      <p class="line" id="msA20">Flores por Blanceflor s'amie</p>
      <p class="line" id="msA21">Car en .i. biau jor furent né</p>
      <p class="line" id="msA22">Et en une nuit engenré</p>
      <p class="line" id="msA23">Puis que Flores fu crestiiens</p>
      <p class="line" id="msA24">Li avint grans honors et biens</p>
      <p class="line" id="msA25">Car puis fu rois de Hongerie</p>
      <p class="line" id="msA26">Et de trestoute Bougerie</p>
      <p class="line" id="msA27">.i. siens oncles fu mors sans oirs</p>
      <p class="line" id="msA28">Qui de Hongerie estoit rois</p>
      <p class="line" id="msA29">Flores fu fius de sa serour</p>
      <p class="line" id="msA30">Por çou fu sires de l'onour</p>
      <p class="line" id="msA31">Or sivrai mon proposement</p>
      <p class="line" id="msA32">Si parlerai avenanment</p>
      <p class="line" id="msA33">En une cambre entrai l'autrier</p>
      <p class="line" id="msA34">.i. venredi apres mangier</p>
      <p class="line" id="msA35">Por deporter as damoiseles</p>
      <p class="line" id="msA36">Dont en la cambre avoit de beles</p>
      <p class="line" id="msA37">En cele cambre .i. lit avoit</p>
      <p class="line" id="msA38">Qui de paile aornes estoit</p>
      <p class="line" id="msA39">Molt par ert boins et ciers li pailes</p>
      <p class="line" id="msA40">Ainc ne vint miudres de cesaile</p>
      <p class="line" id="msA41">Li pailes ert ovres a flors</p>
      <p class="line" id="msA42">D'indes tires bendes et ours</p>
      <p class="line" id="msA43">Illoec m'assis por escouter</p>
      <p class="line" id="msA44">.ii. dames que j'oi parler</p>
      <p class="line" id="msA45">Eles estoient .ii. serours</p>
      <p class="line" id="msA46">Ensamble parloient d'amors</p>
      <p class="line" id="msA47">Les dames erent de parage</p>
      <p class="line" id="msA48">Cascune estoit et bele et sage</p>
      <p class="line" id="msA49">L'aisnee d'une amor parloit</p>
      <p class="line" id="msA50">A sa seror que molt amoit</p>
      <p class="line" id="msA51">Qui fu ja entre .ii. enfans</p>
      <p class="line" id="msA52">Bien avoit passé .ii. cens ans</p>
      <p class="line" id="msA53">Mais .i. boins clers li avoit dit</p>
      <p class="line" id="msA54">Qui l'avoit mis en son escrit</p>
      <p class="line" id="msA55">Ele commence avenanment</p>
      <p class="line" id="msA56">Or oiies son commencement</p>
      <p class="line" id="msA57">Uns rois estoit issus d'Espaigne</p>
      <p class="line" id="msA58">De chevaliers ot grant conpaigne</p>
      <p class="line" id="msA59">O sa nef ot la mer passee</p>
      <p class="line" id="msA60">En Galisse fu arivee</p>
      <p class="line" id="msA61">Felis ot non si fu paiiens</p>
      <p class="line" id="msA62">Mer ot passé sor crestiiens</p>
      <p class="line" id="msA63">Por cel pais qu'il voloit prendre</p>
      <p class="line" id="msA64">Et les cites livrer a cendre</p>
      <p class="line" id="msA65">.i. mois entier et .xv. dis</p>
      <p class="line" id="msA66">Sejorna li rois u pais</p>
      <p class="line" id="msA67">Ne fu nus jors k'o sa maisnie</p>
      <p class="line" id="msA68">Ne fust li rois en chevaucie</p>
      <p class="line" id="msA69">Viles reuboit avoirs praoit</p>
      <p class="line" id="msA70">Et a ses nes tot conduisoit</p>
      <p class="line" id="msA71">De .xv. liues el revache</p>
      <p class="line" id="msA72">Ne remest ainc ne bues ne vace</p>
      <p class="line" id="msA73">Ne castel ne vile en estant</p>
      <p class="line" id="msA74">Vilains n'i va son boef querant</p>
      <p class="line" id="msA75">Es vous le pais tout destruit</p>
      <p class="line" id="msA76">Paiien en ont joie et deduit</p>
      <p class="line" id="msA77">Dont s'en vaut li rois repairier</p>
      <p class="line" id="msA78">Ses nes commanda a cargier</p>
      <p class="line" id="msA79">Et apele de ses fouriers</p>
      <p class="line" id="msA80">Dusqu'a .xl. cevaliers</p>
      <p class="line" id="msA81">Esranment fait il vous armes</p>
      <p class="line" id="msA82">Nos cargerons sans vous asses</p>
      <p class="line" id="msA83">Ales lassus en ces chemins</p>
      <p class="line" id="msA84">Gaitier por reuber pelerins</p>
      <p class="line" id="msA85">Et cil en vont en la montaigne</p>
      <p class="line" id="msA86">Gardent aval parmi la plaigne</p>
      <p class="line" id="msA87">Pelerins voient qui montoient</p>
      <p class="line" id="msA88">La montaigne que il gardoient</p>
      <p class="line" id="msA89">Il lor vont seure ses assalent</p>
      <p class="line" id="msA90">Et li pelerin se defalent</p>
      <p class="line" id="msA91">De conbatre tot li pluisor</p>
      <p class="line" id="msA92">Lor avoir tendent por paour</p>
      <p class="line" id="msA93">En la conpaigne ot .i. françois</p>
      <p class="line" id="msA94">Chevalier et preu et courtois</p>
      <p class="line" id="msA95">Qui au baron Saint Jake aloit</p>
      <p class="line" id="msA96">Une soie fille i menoit</p>
      <p class="line" id="msA97">Qui a l'apostle s'ert vouee</p>
      <p class="line" id="msA98">Ains qu'ele issist de sa contree</p>
      <p class="line" id="msA99">Por son ami qui mors estoit</p>
      <p class="line" id="msA100">De cui remese ençainte estoit</p>
      <p class="line" id="msA101">Li chevaliers le vaut deffendre</p>
      <p class="line" id="msA102">De lui ne caut a aus vif prendre</p>
      <p class="line" id="msA103">Ains l'ocient sel laissent mort</p>
      <p class="line" id="msA104">Et sa fille mainent au port</p>
      <p class="line" id="msA105">Au roi Felis l'ont presentee</p>
      <p class="line" id="msA106">Et il l'a forment esgardee</p>
      <p class="line" id="msA107">Bien aperçoit a son visage</p>
      <p class="line" id="msA108">Que ele estoit de grant parage</p>
      <p class="line" id="msA109">Et dist s'il puet a la roine</p>
      <p class="line" id="msA110">Fera present de la mescine</p>
      <p class="line" id="msA111">De cel avoir molt se prisa</p>
      <p class="line" id="msA112">Quant il por reuber mer passa</p>
      <p class="line" id="msA113">Atant s'en entrent tot es nes</p>
      <p class="line" id="msA114">Et avant traient sus les tres</p>
      <p class="line" id="msA115">Ou ont boin vent et bien portant</p>
      <p class="line" id="msA116">Si repairent lié et joiant</p>
      <p class="line" id="msA117">Il n'orent pas .ii. jors erré</p>
      <p class="line" id="msA118">K'en lor pais sont arivé</p>
      <p class="line" id="msA119">Atant est issus du rivage</p>
      <p class="line" id="msA120">Li rois o trestot son barnage</p>
      <p class="line" id="msA121">A Naples a la cité bele</p>
      <p class="line" id="msA122">Est de lui venue novele</p>
      <p class="line" id="msA123">C'arivé sont lié et joiant</p>
      <p class="line" id="msA124">Ce dient cil qui vont devant</p>
      <p class="line" id="msA125">Cil de la vile encontre vont</p>
      <p class="line" id="msA126">A l'encontrer grant joie font</p>
      <p class="line" id="msA127">Tot se font lié de lor amis</p>
      <p class="line" id="msA128">C'arivé sont en lor pais</p>
      <p class="line" id="msA129">Es vous le roi en la cité</p>
      <p class="line" id="msA130">Son barnage a trestot mandé</p>
      <p class="line" id="msA131">Son eskiec lor depart li rois</p>
      <p class="line" id="msA132">Bien largement comme cortois</p>
      <p class="line" id="msA133">Et por la part a la roïne</p>
      <p class="line" id="msA134">Done de gaaing la mescine</p>
      <p class="line" id="msA135">La roïne s'en fait molt lié</p>
      <p class="line" id="msA136">En sa cambre l'a envoiié</p>
      <p class="line" id="msA137">Sa loi li laist molt bien garder</p>
      <p class="line" id="msA138">Servir le fait et honerer</p>
      <p class="line" id="msA139">O li sovent jue et parole</p>
      <p class="line" id="msA140">Et françois aprent de s'escole</p>
      <p class="line" id="msA141">La mescine ert cortoise et prous</p>
      <p class="line" id="msA142">Molt se faisoit amer a tous</p>
      <p class="line" id="msA143">La roine molt bien servoit</p>
      <p class="line" id="msA144">Comme cele qui sage estoit</p>
      <p class="line" id="msA145">.i. jour avint que la mescine</p>
      <p class="line" id="msA146">Ouvroit es cambres la roine</p>
      <p class="line" id="msA147">.i. confanon avoec le roi</p>
      <p class="line" id="msA148">U el paignoit et lui et soi</p>
      <p class="line" id="msA149">La roine le vit palir</p>
      <p class="line" id="msA150">Coulor muer et tressalir</p>
      <p class="line" id="msA151">Et a ses flans ses mains jeter</p>
      <p class="line" id="msA152">Sovent fremir et tressuer</p>
      <p class="line" id="msA153">Dont sot bien quel mal ele avoit</p>
      <p class="line" id="msA154">A son sanlant qu'ençainte estoit</p>
      <p class="line" id="msA155">Ele demande combien a</p>
      <p class="line" id="msA156">Qu'ele reçut çou dont mal a</p>
      <p class="line" id="msA157">Le terme sot bien et dist li</p>
      <p class="line" id="msA158">La roine quant çou oi</p>
      <p class="line" id="msA159">Dist de cel terme estoit enprains</p>
      <p class="line" id="msA160">Et a cel jour et noient ains</p>
      <p class="line" id="msA161">Dont sorent bien sans deviner</p>
      <p class="line" id="msA162">Le terme de lor enfanter</p>
      <p class="line" id="msA163">Le jor de le Paske Flourie</p>
      <p class="line" id="msA164">Si comme raconte li vie</p>
      <p class="line" id="msA165">Vint li termes k'eles devoient</p>
      <p class="line" id="msA166">Enfanter çou que pris avoient</p>
      <p class="line" id="msA167">Travail orent et paine grant</p>
      <p class="line" id="msA168">Tant que né furent li enfant</p>
      <p class="line" id="msA169">Valles fu nes de la paiiene</p>
      <p class="line" id="msA170">Et mescine ot la crestiiene</p>
      <p class="line" id="msA171">Li doi enfant quant furent né</p>
      <p class="line" id="msA172">De la feste furent nomé</p>
      <p class="line" id="msA173">La crestiiene por l'onor</p>
      <p class="line" id="msA174">De la feste ot non Blanceflor</p>
      <p class="line" id="msA175">Li rois noma son cier fil Floire</p>
      <p class="line" id="msA176">Aprendre le fist a Montoire</p>
      <p class="line" id="msA177">Li pere ama molt son enfant</p>
      <p class="line" id="msA178">La mere plus u autretant</p>
      <p class="line" id="msA179">Livré l'ont a la damoisele</p>
      <p class="line" id="msA180">Por çou qu'ele estoit sage et bele</p>
      <p class="line" id="msA181">A norrir et a maistroier</p>
      <p class="line" id="msA182">Fors seulement de l'alaitier</p>
      <p class="line" id="msA183">Une paiiene l'alaitoit</p>
      <p class="line" id="msA184">Car lor lois l'autre refusoit</p>
      <p class="line" id="msA185">E le nouri molt gentement</p>
      <p class="line" id="msA186">Et garda ententivement</p>
      <p class="line" id="msA187">Plus que sa fille et ne savoit</p>
      <p class="line" id="msA188">Le quel des .ii. plus cier avoit</p>
      <p class="line" id="msA189">Car né estoient en .i. jour</p>
      <p class="line" id="msA190">Il ot non Flore ele Blanceflor</p>
      <p class="line" id="msA191">Ensamble norist les enfans</p>
      <p class="line" id="msA192">Tant que cascuns ot bien .ii. ans</p>
      <p class="line" id="msA193">Onques ne lor sevra mangier</p>
      <p class="line" id="msA194">Ne boire fors seul l'alaitier</p>
      <p class="line" id="msA195">En .i. lit tot seul les coucoit</p>
      <p class="line" id="msA196">Andeus paissoit et abevroit</p>
      <p class="line" id="msA197">Quant .v. ans orent li enfant</p>
      <p class="line" id="msA198">Molt furent bel et gent et grant</p>
      <p class="line" id="msA199">De lor aé en nule terre</p>
      <p class="line" id="msA200">Plus biaus enfans n'esteust querre</p>
      <p class="line" id="msA201">Quant li rois vit son fil si bel</p>
      <p class="line" id="msA202">De son eage damoisel</p>
      <p class="line" id="msA203">Et aperçut que sot entendre</p>
      <p class="line" id="msA204">A letre le vaut faire aprendre</p>
      <p class="line" id="msA205">Gaidon l'a commandé .i. mestre</p>
      <p class="line" id="msA206">Miudres de lui ne pooit estre</p>
      <p class="line" id="msA207">Ses parens ert de sa maison</p>
      <p class="line" id="msA208">Fondes des ars Gaides ot non</p>
      <p class="line" id="msA209">Li rois commande son enfant</p>
      <p class="line" id="msA210">Qu'il aprenge et cil en plourant</p>
      <p class="line" id="msA211">Li respont sire que fera</p>
      <p class="line" id="msA212">Blanceflors et dont n'aprendra</p>
      <p class="line" id="msA213">Sans li ne puis jou pas aprendre</p>
      <p class="line" id="msA214">Jou ne saroie lechon rendre</p>
      <p class="line" id="msA215">Li rois respont por vostre amor</p>
      <p class="line" id="msA216">Ferai aprendre Blanceflor</p>
      <p class="line" id="msA217">Es les vous andeus a escole</p>
      <p class="line" id="msA218">Cius fu molt lies de la parole</p>
      <p class="line" id="msA219">Ensamble vont ensamble vienent</p>
      <p class="line" id="msA220">Et lor joie d'amor maintienent</p>
      <p class="line" id="msA221">Cascuns d'aus .ii. tant aprendoit</p>
      <p class="line" id="msA222">Que l'un por l'autre mius estoit</p>
      <p class="line" id="msA223">Li doi enfant molt s'entramoient</p>
      <p class="line" id="msA224">Et de biauté s'entresambloient</p>
      <p class="line" id="msA225">Nus d'aus .ii. cose ne savoit</p>
      <p class="line" id="msA226">Que lues a l'autre ne disoit</p>
      <p class="line" id="msA227">Au plus tost que souffri Nature</p>
      <p class="line" id="msA228">Ont en amer mise lor cure</p>
      <p class="line" id="msA229">En aprendre avoient boin sens</p>
      <p class="line" id="msA230">Du retenir millor porpens</p>
      <p class="line" id="msA231">Livres lisoient paienors</p>
      <p class="line" id="msA232">U ooient parler d'amors</p>
      <p class="line" id="msA233">En çou forment se delitoient</p>
      <p class="line" id="msA234">Es engiens d'amor qu'il trovoient</p>
      <p class="line" id="msA235">Cius livres les fist molt haster</p>
      <p class="line" id="msA236">Dona lor sens d'aus entramer</p>
      <p class="line" id="msA237">Que d'amor que de noureture</p>
      <p class="line" id="msA238">Qui lor avoit esté a cure</p>
      <p class="line" id="msA239">Ensamle lisent et aprendent</p>
      <p class="line" id="msA240">A la joie d'amor entendent</p>
      <p class="line" id="msA241">Quant il repairent de l'escole</p>
      <p class="line" id="msA242">Li uns baise l'autre et acole</p>
      <p class="line" id="msA243">.i. vergier a li peres Floire</p>
      <p class="line" id="msA244">U plantee est li mandegloire</p>
      <p class="line" id="msA245">Toutes les herbes et les flours</p>
      <p class="line" id="msA246">Qui sont de diverses coulours</p>
      <p class="line" id="msA247">Flouri i sont li arbrissel</p>
      <p class="line" id="msA248">D'amors i cantent li oisel</p>
      <p class="line" id="msA249">La vont li enfant deporter</p>
      <p class="line" id="msA250">Cascun matin et por disner</p>
      <p class="line" id="msA251">Quant il mangoient et bevoient</p>
      <p class="line" id="msA252">Li oisel deseure aus cantoient</p>
      <p class="line" id="msA253">Des oiseles oent les cans</p>
      <p class="line" id="msA254">Çou est la vie as .ii. enfans</p>
      <p class="line" id="msA255">Quant ont mangié si s'en revont</p>
      <p class="line" id="msA256">Molt grant joie par voie font</p>
      <p class="line" id="msA257">Et quant a l'escole venoient</p>
      <p class="line" id="msA258">Lor tables d'yvoire prenoient</p>
      <p class="line" id="msA259">Adont lor veissies escrire</p>
      <p class="line" id="msA260">Letres d'amors sans contredire</p>
      <p class="line" id="msA261">Et de cans d'oisiaus et de flors</p>
      <p class="line" id="msA262">Letres de salus et d'amours</p>
      <p class="line" id="msA263">Lor graffes sont d'or et d'argent</p>
      <p class="line" id="msA264">Dont il escrisent soutiument</p>
      <p class="line" id="msA265">D'autre cose n'ont il envie</p>
      <p class="line" id="msA266">Molt par ont glorieuse vie</p>
      <p class="line" id="msA267">Ens en .i. an et .xv. dis</p>
      <p class="line" id="msA268">Furent andoi si bien apris</p>
      <p class="line" id="msA269">Que bien sorent parler latin</p>
      <p class="line" id="msA270">Et bien escrire en parkemin</p>
      <p class="line" id="msA271">Et consillier oiant la gent</p>
      <p class="line" id="msA272">En latin que nus nes entent</p>
      <p class="line" id="msA273">Li rois aperçoit bien l'amour</p>
      <p class="line" id="msA274">Que ses fius a a Blanceflour</p>
      <p class="line" id="msA275">Forment cremoit en son corage</p>
      <p class="line" id="msA276">Que quant ses fius ert en eage</p>
      <p class="line" id="msA277">Que feme devra espouser</p>
      <p class="line" id="msA278">Que ne s'en puisse deporter</p>
      <p class="line" id="msA279">Es cambres vint a la roine</p>
      <p class="line" id="msA280">Consel prendre de la mescine</p>
      <p class="line" id="msA281">S'ele li done a son talent</p>
      <p class="line" id="msA282">Ocirra le hastivement</p>
      <p class="line" id="msA283">Puis querra selonc son lignage</p>
      <p class="line" id="msA284">A son fil feme de parage</p>
      <p class="line" id="msA285">La roine voit son signor</p>
      <p class="line" id="msA286">Iriet bien pert a sa coulor</p>
      <p class="line" id="msA287">Car de sanc ot le vis vermel</p>
      <p class="line" id="msA288">Il l'apele par grant consel</p>
      <p class="line" id="msA289">Dame fait il malement vait</p>
      <p class="line" id="msA290">De vostre fil mal li estait</p>
      <p class="line" id="msA291">Sacies a estrous le perdrons</p>
      <p class="line" id="msA292">Se hastiu consel n'en prendons</p>
      <p class="line" id="msA293">El dist comment car tele amor</p>
      <p class="line" id="msA294">A vostre fius a Blanceflour</p>
      <p class="line" id="msA295">Cele fille vostre kaitive</p>
      <p class="line" id="msA296">Ja tant com ele sera vive</p>
      <p class="line" id="msA297">L'amor de li ne cangera</p>
      <p class="line" id="msA298">Ne autre feme ne prendra</p>
      <p class="line" id="msA299">Dont seroit forment a hontes</p>
      <p class="line" id="msA300">De li tos nostres parentes</p>
      <p class="line" id="msA301">Certes fait il sans eslongier</p>
      <p class="line" id="msA302">Li voel faire le cief trencier</p>
      <p class="line" id="msA303">Puis donrai a mon fil oissour</p>
      <p class="line" id="msA304">Fille de roi u d'aumachour</p>
      <p class="line" id="msA305">La roine s'est porpensee</p>
      <p class="line" id="msA306">Si a parlé comme senee</p>
      <p class="line" id="msA307">A la mescine veut aidier</p>
      <p class="line" id="msA308">Et si son signor consillier</p>
      <p class="line" id="msA309">C'a son signor puisse plaisir</p>
      <p class="line" id="msA310">Et Blanceflor de mort garir</p>
      <p class="line" id="msA311">Sire fait ele bien devons querre</p>
      <p class="line" id="msA312">Com nostre fius remaigne en terre</p>
      <p class="line" id="msA313">Et que il ne prenge a oissour</p>
      <p class="line" id="msA314">Cele mescine Blanceflour</p>
      <p class="line" id="msA315">Mais qu'il i porroit si tolir</p>
      <p class="line" id="msA316">Qu'il ne l'en esteust morir</p>
      <p class="line" id="msA317">Çou m'est avis plus bel seroit</p>
      <p class="line" id="msA318">Li rois la dame respondoit</p>
      <p class="line" id="msA319">Dame dist il et jou l'otroi</p>
      <p class="line" id="msA320">Consillies m'ent et vous et moi</p>
      <p class="line" id="msA321">Sire fait ele envoions Floire</p>
      <p class="line" id="msA322">Nostre fil aprendre a Montoire</p>
      <p class="line" id="msA323">Lié en ert molt dame Sebile</p>
      <p class="line" id="msA324">Ma suer quist dame de la vile</p>
      <p class="line" id="msA325">Des qu'ele l'ocoison savra</p>
      <p class="line" id="msA326">S'ele puet oblier li fera</p>
      <p class="line" id="msA327">La crestiiene Blanceflor</p>
      <p class="line" id="msA328">Par le confort d'une autre amor</p>
      <p class="line" id="msA329">Malades se fera Gaidons</p>
      <p class="line" id="msA330">Ne lor porra lire lechons</p>
      <p class="line" id="msA331">Et nos li ferons a entendre</p>
      <p class="line" id="msA332">Que la l'envoions por aprendre</p>
      <p class="line" id="msA333">Et apres lui por soie amor</p>
      <p class="line" id="msA334">Li envoieres Blanceflour</p>
      <p class="line" id="msA335">Se ses maistres sains remanoit</p>
      <p class="line" id="msA336">Floires plus tost s'apercevroit</p>
      <p class="line" id="msA337">Car il sont boin devineour</p>
      <p class="line" id="msA338">Tout cil qui aiment par amour</p>
      <p class="line" id="msA339">Il ert dolans de la novele</p>
      <p class="line" id="msA340">S'en vaura mener la pucele</p>
      <p class="line" id="msA341">Sa mere malade se faigne</p>
      <p class="line" id="msA342">Por li garder cele remaigne</p>
      <p class="line" id="msA343">Et molt tres bien l'asseures</p>
      <p class="line" id="msA344">Ains .xv. jors li trametres</p>
      <p class="line" id="msA345">Atant sont du consel torné</p>
      <p class="line" id="msA346">Li rois a son fil demandé</p>
      <p class="line" id="msA347">Mais primes ont aparillié</p>
      <p class="line" id="msA348">Si com il orent consillié</p>
      <p class="line" id="msA349">Et puis li a conté et dit</p>
      <p class="line" id="msA350">Floires iries li respondit</p>
      <p class="line" id="msA351">Sire fait il que puet çou estre</p>
      <p class="line" id="msA352">Que Blanceflor lais et mon estre</p>
      <p class="line" id="msA353">Blanceflor pri que viegne o moi</p>
      <p class="line" id="msA354">Dont ot l'otriement au roi</p>
      <p class="line" id="msA355">Muire sa mere u voist vivant</p>
      <p class="line" id="msA356">Que il l'avra sans contremant</p>
      <p class="line" id="msA357">Flores l'otroie a quelque paine</p>
      <p class="line" id="msA358">Li rois son cambrelec demaine</p>
      <p class="line" id="msA359">Li a cargiet o grant conroi</p>
      <p class="line" id="msA360">Tel que convient a fil de roi</p>
      <p class="line" id="msA361">Es les vous venus au castel</p>
      <p class="line" id="msA362">De Montoire u il fist molt bel</p>
      <p class="line" id="msA363">Li dus Joras molt lies en fu</p>
      <p class="line" id="msA364">A grant honor l'a recheu</p>
      <p class="line" id="msA365">Et s'ante li a fait grant joie</p>
      <p class="line" id="msA366">Mais ne li caut de riens qu'il oie</p>
      <p class="line" id="msA367">Por Blanceflor qu'il n'a s'amie</p>
      <p class="line" id="msA368">En noncaloir a mis sa vie</p>
      <p class="line" id="msA369">Aprendre l'en maine Sebile</p>
      <p class="line" id="msA370">O les puceles de la vile</p>
      <p class="line" id="msA371">Savoir se il l'oublieroit</p>
      <p class="line" id="msA372">Et en l'escole autre ameroit</p>
      <p class="line" id="msA373">Mais nul oir ne nul veoir</p>
      <p class="line" id="msA374">Ne li puet faire joie avoir</p>
      <p class="line" id="msA375">Il ot asses mais poi aprent</p>
      <p class="line" id="msA376">Car grant doel a u il s'entent</p>
      <p class="line" id="msA377">Amors li a livré entente</p>
      <p class="line" id="msA378">El cuer li a planté une ente</p>
      <p class="line" id="msA379">Qui en tous tans flourie estoit</p>
      <p class="line" id="msA380">Et tant doucement li flairoit</p>
      <p class="line" id="msA381">Que encens ne boins citouaus</p>
      <p class="line" id="msA382">Ne giroffles ne garingaus</p>
      <p class="line" id="msA383">Et cele odour rien ne prisoit</p>
      <p class="line" id="msA384">Toute autre cose en oublioit</p>
      <p class="line" id="msA385">Le fruit de cele arbre atendoit</p>
      <p class="line" id="msA386">Mais li termes molt lons estoit</p>
      <p class="line" id="msA387">Çou li ert vif du fruit cuellir</p>
      <p class="line" id="msA388">Quant Blanceflor s'ira gesir</p>
      <p class="line" id="msA389">Jouste soi et le baisera</p>
      <p class="line" id="msA390">Le fruit de l'ente cuellera</p>
      <p class="line" id="msA391">Flores atent a quelque paine</p>
      <p class="line" id="msA392">Tot le terme de le semaine</p>
      <p class="line" id="msA393">Quant il vit qu'ele ne venroit</p>
      <p class="line" id="msA394">Dont sot bien que gabes estoit</p>
      <p class="line" id="msA395">Et si doute forment et crient</p>
      <p class="line" id="msA396">Que morte soit quant el ne vient</p>
      <p class="line" id="msA397">Atant laist le mangier ester</p>
      <p class="line" id="msA398">Et tot le rire et le juer</p>
      <p class="line" id="msA399">Le boire laist et le dormir</p>
      <p class="line" id="msA400">Cil se criement de son morir</p>
      <p class="line" id="msA401">Li senescaus au roi le mande</p>
      <p class="line" id="msA402">Il en ot doel et ire grande</p>
      <p class="line" id="msA403">Del venir li done congiés</p>
      <p class="line" id="msA404">La roine apela iries</p>
      <p class="line" id="msA405">Certes fait il la damoisele</p>
      <p class="line" id="msA406">Mar acointa ceste novele</p>
      <p class="line" id="msA407">Puet estre que par sorcerie</p>
      <p class="line" id="msA408">A de mon fil la druerie</p>
      <p class="line" id="msA409">Faites le moi tost demander</p>
      <p class="line" id="msA410">Ja li ferai le cief cauper</p>
      <p class="line" id="msA411">Quant mes fius morte le sara</p>
      <p class="line" id="msA412">En peu de tans l'oubliera</p>
      <p class="line" id="msA413">La roine li respondi</p>
      <p class="line" id="msA414">Sire fait ele por Diu merchi</p>
      <p class="line" id="msA415">A cest port a molt marceans</p>
      <p class="line" id="msA416">De Babiloine bien manans</p>
      <p class="line" id="msA417">Au port le fai mener et vendre</p>
      <p class="line" id="msA418">Grant avoir pues illoeques prendre</p>
      <p class="line" id="msA419">Cil l'en menront car molt est bele</p>
      <p class="line" id="msA420">Ja n'orres mais de li novele</p>
      <p class="line" id="msA421">Si en serons delivré bien</p>
      <p class="line" id="msA422">Sans estre homecide de rien</p>
      <p class="line" id="msA423">Li rois a grant paine l'otroie</p>
      <p class="line" id="msA424">Par .i. borgois illoec l'envoie</p>
      <p class="line" id="msA425">Qui de marcié estoit molt sages</p>
      <p class="line" id="msA426">Et sot parler de mains langages</p>
      <p class="line" id="msA427">Ne le fist pas par covoitise</p>
      <p class="line" id="msA428">Vendre li rois en nule guise</p>
      <p class="line" id="msA429">Mius amast il sa mort avoir</p>
      <p class="line" id="msA430">Que ne fesist .c. mars d'avoir</p>
      <p class="line" id="msA431">Le pecié crient por çou le lait</p>
      <p class="line" id="msA432">Li marceans au port s'en vait</p>
      <p class="line" id="msA433">Et a eus offre la pucele</p>
      <p class="line" id="msA434">Qui l'acatent car molt ert bele</p>
      <p class="line" id="msA435">Cil l'acaterent maintenant</p>
      <p class="line" id="msA436">Car molt ert bele par sanlant</p>
      <p class="line" id="msA437">.xxx. mars d'or et .xx. d'argent</p>
      <p class="line" id="msA438">Et .xx. pailes de Bonivent</p>
      <p class="line" id="msA439">Et .xx. mantiaus vairs osterins</p>
      <p class="line" id="msA440">Et .xx. bliaus indes porprins</p>
      <p class="line" id="msA441">Et une ciere coupe d'or</p>
      <p class="line" id="msA442">Qui fu eblee du tresor</p>
      <p class="line" id="msA443">Au rice empereour de Rome</p>
      <p class="line" id="msA444">Ainc a plus ciere ne but home</p>
      <p class="line" id="msA445">Car ele fu çou est la some</p>
      <p class="line" id="msA446">Au rice empereour de Rome</p>
      <p class="line" id="msA447">A grant mervelle fu bien faite</p>
      <p class="line" id="msA448">Et molt soutiument portraite</p>
      <p class="line" id="msA449">Par menue neeleure</p>
      <p class="line" id="msA450">Vulcans le fist si mist sa cure</p>
      <p class="line" id="msA451">El hanap ot paint environ</p>
      <p class="line" id="msA452">Troies et le rice doignon</p>
      <p class="line" id="msA453">Et com li Griu dehors l'assaillent</p>
      <p class="line" id="msA454">Com au mur par grant air maillent</p>
      <p class="line" id="msA455">Et com cil dedens se deffendent</p>
      <p class="line" id="msA456">Quariaus et peus agus lor rendent</p>
      <p class="line" id="msA457">En l'eur apres fu painte Helaine</p>
      <p class="line" id="msA458">Comment Paris ses drus l'en maine</p>
      <p class="line" id="msA459">D'un blanc esmail fu fais l'image</p>
      <p class="line" id="msA460">Assise en l'or par artimage</p>
      <p class="line" id="msA461">Apres i est com ses maris</p>
      <p class="line" id="msA462">Le siut par mer d'ire maris</p>
      <p class="line" id="msA463">Et tos les Grius com il nagoient</p>
      <p class="line" id="msA464">Et Agamennon qu'il menoient</p>
      <p class="line" id="msA465">Ens el covercle par desus</p>
      <p class="line" id="msA466">Illoec ert paint comme Venus</p>
      <p class="line" id="msA467">Pallas et Juno ensement</p>
      <p class="line" id="msA468">Vinrent oir le jugement</p>
      <p class="line" id="msA469">De Paris car eles troverent</p>
      <p class="line" id="msA470">Une pume dont estriverent</p>
      <p class="line" id="msA471">De fin or u escrit estoit</p>
      <p class="line" id="msA472">La plus bele d'eles l'aroit</p>
      <p class="line" id="msA473">Et ensi l'orent enpensé</p>
      <p class="line" id="msA474">Tot çou vous di sans fauseté</p>
      <p class="line" id="msA475">Que la plus bele le donait</p>
      <p class="line" id="msA476">Et celi que il mius prisast</p>
      <p class="line" id="msA477">Cascune li promet granment</p>
      <p class="line" id="msA478">Que vers li soit au jugement</p>
      <p class="line" id="msA479">Juno plenté de grant avoir</p>
      <p class="line" id="msA480">Et Pallas prouece et savoir</p>
      <p class="line" id="msA481">Et Venus la plus bele feme</p>
      <p class="line" id="msA482">Que de totes autres ert geme</p>
      <p class="line" id="msA483">Paris le pume li dona</p>
      <p class="line" id="msA484">Et de sa feme le hasta</p>
      <p class="line" id="msA485">Asses le voloit mius avoir</p>
      <p class="line" id="msA486">Que sens proece ne avoir</p>
      <p class="line" id="msA487">Et tres bien mostroit la painture</p>
      <p class="line" id="msA488">L'amor Paris et la grant cure</p>
      <p class="line" id="msA489">Com il ses nes aparilloit</p>
      <p class="line" id="msA490">Et com por li par mer nagoit</p>
      <p class="line" id="msA491">Li coupiers ert ciers et vaillans</p>
      <p class="line" id="msA492">D'escarboucles resplendissans</p>
      <p class="line" id="msA493">N'est soussiel si orbes celiers</p>
      <p class="line" id="msA494">S'il i estoit li boutilliers</p>
      <p class="line" id="msA495">Ne peust sans autre clarté</p>
      <p class="line" id="msA496">Cler vin connoistre d'ysopé</p>
      <p class="line" id="msA497">D'or avoit deseure .i. oisel</p>
      <p class="line" id="msA498">A trifoire et a neel</p>
      <p class="line" id="msA499">Qui en son pié tenoit la geme</p>
      <p class="line" id="msA500">Plus bel ne vit ne hom ne feme</p>
      <p class="line" id="msA501">Cert vis celui qui l'esgardoit</p>
      <p class="line" id="msA502">Que il la desus voleroit</p>
      <p class="line" id="msA503">Li rois Eneas l'emporta</p>
      <p class="line" id="msA504">De Troies quant il s'en ala</p>
      <p class="line" id="msA505">Si le dona en Lombardie</p>
      <p class="line" id="msA506">A Lavine qui fu s'amie</p>
      <p class="line" id="msA507">Puis l'orent tot li ancissour</p>
      <p class="line" id="msA508">Qui de Rome furent signor</p>
      <p class="line" id="msA509">Dusqu'a Cesar a cui l'embla</p>
      <p class="line" id="msA510">.i. leres qui l'en enporta</p>
      <p class="line" id="msA511">A cui marceant l'acaterent</p>
      <p class="line" id="msA512">Et por Blanceflor le donerent</p>
      <p class="line" id="msA513">Cha on doné par droit marcié</p>
      <p class="line" id="msA514">Et il s'en font joiant et lié</p>
      <p class="line" id="msA515">Ka double cuident gaaignier</p>
      <p class="line" id="msA516">Se il s'en pueent repairier</p>
      <p class="line" id="msA517">Li marceant ont bien ovré</p>
      <p class="line" id="msA518">En lor pais sont retorné</p>
      <p class="line" id="msA519">En Babiloine l'ont menee</p>
      <p class="line" id="msA520">A l'amiral l'ont presentee</p>
      <p class="line" id="msA521">Et il l'a tant bien acatee</p>
      <p class="line" id="msA522">De son or l'a .vii. fois pesee</p>
      <p class="line" id="msA523">Cele a gent cors et cler visage</p>
      <p class="line" id="msA524">Bien sanle feme de parage</p>
      <p class="line" id="msA525">Por sa grant biauté molt l'ama</p>
      <p class="line" id="msA526">Et bien garder le commanda</p>
      <p class="line" id="msA527">Li marceant en sont tout lié</p>
      <p class="line" id="msA528">Car asses i ont gaaignié</p>
      <p class="line" id="msA529">Et li borgois est revenus</p>
      <p class="line" id="msA530">Au roi fu tos l'avoirs rendus</p>
      <p class="line" id="msA531">La roine s'est porpensee</p>
      <p class="line" id="msA532">Et si parla comme senee</p>
      <p class="line" id="msA533">Sire fait ele que dirons</p>
      <p class="line" id="msA534">Quant vostre fil Flore verrons</p>
      <p class="line" id="msA535">Et quant il repairies sera</p>
      <p class="line" id="msA536">S'amie nos demandera</p>
      <p class="line" id="msA537">Quant il demandera sa drue</p>
      <p class="line" id="msA538">Que dirons nos qu'est devenue</p>
      <p class="line" id="msA539">Par foi jou ai molt grant paor</p>
      <p class="line" id="msA540">Qu'il ne s'ocie por s'amor</p>
      <p class="line" id="msA541">Dame fait il or en penses</p>
      <p class="line" id="msA542">C'est vostre fius sel confortes</p>
      <p class="line" id="msA543">Sire fait ele a moi entent</p>
      <p class="line" id="msA544">Car faisons faire .i. tonblel gent</p>
      <p class="line" id="msA545">De marbre fait et de cristal</p>
      <p class="line" id="msA546">D'or et d'argent et a esmal</p>
      <p class="line" id="msA547">Morte est Blanceflor ce dirons</p>
      <p class="line" id="msA548">Et nostre fil conforterons</p>
      <p class="line" id="msA549">Dame fait il tost l'estuet faire</p>
      <p class="line" id="msA550">Car Floire çou sacies repaire</p>
      <p class="line" id="msA551">Dont manderent machons vaillans</p>
      <p class="line" id="msA552">Et boins orfevres bien seans</p>
      <p class="line" id="msA553">Faire lor fait .i. tel tomblel</p>
      <p class="line" id="msA554">Nus hom de char ne vit si bel</p>
      <p class="line" id="msA555">La tonbe fu molt bien ovree</p>
      <p class="line" id="msA556">D'or et d'argent molt bien mollee</p>
      <p class="line" id="msA557">N'a soussiel beste ne oisel</p>
      <p class="line" id="msA558">Ne soit escrit en cel tonblel</p>
      <p class="line" id="msA559">Ne serpent c'on sace nomer</p>
      <p class="line" id="msA560">Poisson de douce aige et de mer</p>
      <p class="line" id="msA561">Devant .i. mostier sos .i. arbre</p>
      <p class="line" id="msA562">Sist la tonbe qui fu de marbre</p>
      <p class="line" id="msA563">Une piere ont desus assise</p>
      <p class="line" id="msA564">Que orfeure fisent de Frise</p>
      <p class="line" id="msA565">Cele piere qui sus gisoit</p>
      <p class="line" id="msA566">De tres fin marbre faite estoit</p>
      <p class="line" id="msA567">Inde vert et gausne vermel</p>
      <p class="line" id="msA568">Molt reluisent contre solel</p>
      <p class="line" id="msA569">Si fu entaillie environ</p>
      <p class="line" id="msA570">De la trifoire Salemon</p>
      <p class="line" id="msA571">Entremis i sont a cristal</p>
      <p class="line" id="msA572">D'or et d'argent tot li esmal</p>
      <p class="line" id="msA573">De sor la tonbe tresjetes</p>
      <p class="line" id="msA574">ii. biaus enfans tres bien molles</p>
      <p class="line" id="msA575">Onques nus hom si bien sanlans</p>
      <p class="line" id="msA576">D'or ne vit faire .ii. enfans</p>
      <p class="line" id="msA577">Li uns des .ii. Flore sanloit</p>
      <p class="line" id="msA578">Plus que riens nule qui ja soit</p>
      <p class="line" id="msA579">L'autre ymage ert ensi mollee</p>
      <p class="line" id="msA580">Comme Blanceflor ert formee</p>
      <p class="line" id="msA581">Et li ymage Blanceflor</p>
      <p class="line" id="msA582">Devant Flore tint une flor</p>
      <p class="line" id="msA583">Devant son ami tint la bele</p>
      <p class="line" id="msA584">Une rose d'or fin novele</p>
      <p class="line" id="msA585">Flores li tint devant son vis</p>
      <p class="line" id="msA586">D'or une gente flor de lis</p>
      <p class="line" id="msA587">L'uns jouste l'autre se seoit</p>
      <p class="line" id="msA588">Gente contenance faisoit</p>
      <p class="line" id="msA589">De sor le cief Flores l'enfant</p>
      <p class="line" id="msA590">Ot .i. escarboucle luisant</p>
      <p class="line" id="msA591">Par nuit oscure veoit on</p>
      <p class="line" id="msA592">Une liue tot environ</p>
      <p class="line" id="msA593">En la tonbe ot .iiii. coriaus</p>
      <p class="line" id="msA594">A .iiii. cors bien fais et biaus</p>
      <p class="line" id="msA595">Et quant li .iiii. vent feroient</p>
      <p class="line" id="msA596">Cascuns ausi com il ventoient</p>
      <p class="line" id="msA597">Quant li vens les enfans toucoit</p>
      <p class="line" id="msA598">L'un baisoit l'autre et acoloit</p>
      <p class="line" id="msA599">Si disoient par ingremance</p>
      <p class="line" id="msA600">Trestout lor bon et lor enfance</p>
      <p class="line" id="msA601">Ce dist Floires a Blanceflor</p>
      <p class="line" id="msA602">Basies moi bele par amor</p>
      <p class="line" id="msA603">Blanceflor respont en baisant</p>
      <p class="line" id="msA604">Je vous aim plus que riens vivant</p>
      <p class="line" id="msA605">Et quant il laisse le venter</p>
      <p class="line" id="msA606">Dont se reposent de parler</p>
      <p class="line" id="msA607">Tant doucement s'entresgardoient</p>
      <p class="line" id="msA608">Que cert avis que il rioient</p>
      <p class="line" id="msA609">Au cief desus de cel tonblel</p>
      <p class="line" id="msA610">Avoit planté .i. arbrisel</p>
      <p class="line" id="msA611">Molt estoit biaus et bien foillies</p>
      <p class="line" id="msA612">Et de flors ert asses garnis</p>
      <p class="line" id="msA613">Totes sont cargies les brances</p>
      <p class="line" id="msA614">Et les flors noveles et blances</p>
      <p class="line" id="msA615">Cius arbres a a non benus</p>
      <p class="line" id="msA616">Ja .i. seul point n'en ardra fus</p>
      <p class="line" id="msA617">As pies par devers le solel</p>
      <p class="line" id="msA618">Avoit .i. coral brun vermel</p>
      <p class="line" id="msA619">Soussiel n'en a plus bele cose</p>
      <p class="line" id="msA620">Plus ert bele que flors de rose</p>
      <p class="line" id="msA621">Et d'autre part ot .i. cresmier</p>
      <p class="line" id="msA622">Et a senestre .i. balsamier</p>
      <p class="line" id="msA623">N'ert en cest siecle tele odour</p>
      <p class="line" id="msA624">Qui vausist cele de la flour</p>
      <p class="line" id="msA625">Car de l'un basmes decouroit</p>
      <p class="line" id="msA626">Et de l'autre cresmes caoit</p>
      <p class="line" id="msA627">Cil qui les .ii. arbres planterent</p>
      <p class="line" id="msA628">Trestos les dieus en conjurerent</p>
      <p class="line" id="msA629">A il planter tel conjur i firent</p>
      <p class="line" id="msA630">Que toustans cil arbre florirent</p>
      <p class="line" id="msA631">Bien sont flouri cil arbrisel</p>
      <p class="line" id="msA632">Toustans i cantent .m. oisel</p>
      <p class="line" id="msA633">La oissies tel melodie</p>
      <p class="line" id="msA634">Onques tele ne fu oie</p>
      <p class="line" id="msA635">Tel melodie demenoient</p>
      <p class="line" id="msA636">Li oisel qui illoec cantoient</p>
      <p class="line" id="msA637">Se damoisiaus les escoutast</p>
      <p class="line" id="msA638">Ne pucele por qu'ele amast</p>
      <p class="line" id="msA639">De ces dous cans que il oissent</p>
      <p class="line" id="msA640">D'amors si tres fort espresissent</p>
      <p class="line" id="msA641">Qu'il se courussent embracier</p>
      <p class="line" id="msA642">L'uns l'autre doucement baisier</p>
      <p class="line" id="msA643">Se nules gens les escoutaissent</p>
      <p class="line" id="msA644">Qui ja d'amor ne se penaissent</p>
      <p class="line" id="msA645">De la douçor que il oissent</p>
      <p class="line" id="msA646">Isnellepas s'en endormissent</p>
      <p class="line" id="msA647">Entre .iiii. arbres se gisoit</p>
      <p class="line" id="msA648">Cele tonbe qui faite estoit</p>
      <p class="line" id="msA649">Onques mais por une pucele</p>
      <p class="line" id="msA650">Ne cuit que fust faite tant bele</p>
      <p class="line" id="msA651">De rices listes ert listee</p>
      <p class="line" id="msA652">De cieus esmaus avironee</p>
      <p class="line" id="msA653">Pieres i a qui vertus ont</p>
      <p class="line" id="msA654">Et molt grans miracles i font</p>
      <p class="line" id="msA655">Jagonses saffirs calcedoines</p>
      <p class="line" id="msA656">Et esmeraudes et sardoines</p>
      <p class="line" id="msA657">Pelles coraus et crisolites</p>
      <p class="line" id="msA658">Et diamans et amecites</p>
      <p class="line" id="msA659">Et ciers bericles et filates</p>
      <p class="line" id="msA660">Jaspes topaces et acates</p>
      <p class="line" id="msA661">Toute ert la tonbe neelee</p>
      <p class="line" id="msA662">De lor d'Arrabe bien letree</p>
      <p class="line" id="msA663">Les letres de fin or estoient</p>
      <p class="line" id="msA664">Et en lisant çou racontoient</p>
      <p class="line" id="msA665">Ci gist la bele Blanceflor</p>
      <p class="line" id="msA666">A cui Flores ot grant amor</p>
      <p class="line" id="msA667">Atant es Flore repairié</p>
      <p class="line" id="msA668">Quant de son maistre ot le congié</p>
      <p class="line" id="msA669">Il descent jus del palefroi</p>
      <p class="line" id="msA670">En la sale devant le roi</p>
      <p class="line" id="msA671">Son pere et sa mere salue</p>
      <p class="line" id="msA672">Puis lor demande de sa drue</p>
      <p class="line" id="msA673">Cil se taisent de respons rendre</p>
      <p class="line" id="msA674">Isnelement es cambres entre</p>
      <p class="line" id="msA675">La mere a la mescine trueve</p>
      <p class="line" id="msA676">A cui son corage descuevre</p>
      <p class="line" id="msA677">Dame fait il u est m'amie</p>
      <p class="line" id="msA678">Cele respont el ni est mie</p>
      <p class="line" id="msA679">U est ne sai vous l'apeles</p>
      <p class="line" id="msA680">Ne sai quel part vous me gabes</p>
      <p class="line" id="msA681">Celes le vus sire nonal</p>
      <p class="line" id="msA682">Par diu fait il çou est grant mal</p>
      <p class="line" id="msA683">Quant cele mais celer nel puet</p>
      <p class="line" id="msA684">Pitié ot grant plorer l'estuet</p>
      <p class="line" id="msA685">En plourant li a dit morte est</p>
      <p class="line" id="msA686">Puet estre voirs oïl voirs est</p>
      <p class="line" id="msA687">Que si est morte Blanceflour</p>
      <p class="line" id="msA688">Voire fait ele por vostre amor</p>
      <p class="line" id="msA689">Ele mentoit a essient</p>
      <p class="line" id="msA690">C'au roi en ot fait sairement</p>
      <p class="line" id="msA691">Quant Flores ot qu'ele estoit morte</p>
      <p class="line" id="msA692">Molt durement se desconforte</p>
      <p class="line" id="msA693">La color pert li cuers li ment</p>
      <p class="line" id="msA694">Tos pasmes ciet el pavement</p>
      <p class="line" id="msA695">La crestiiene s'esbahi</p>
      <p class="line" id="msA696">De la paor jeta .i. cri</p>
      <p class="line" id="msA697">Li cris fu haus que li rois l'ot</p>
      <p class="line" id="msA698">Courant i vint que plus tost pot</p>
      <p class="line" id="msA699">La roine ireva courant</p>
      <p class="line" id="msA700">Grant doel ont fait de lor enfant</p>
      <p class="line" id="msA701">Il s'est pasmes en molt poi d'eure</p>
      <p class="line" id="msA702">.iii. fois quant revint forment pleure</p>
      <p class="line" id="msA703">A mors fait il por coi m'oublie</p>
      <p class="line" id="msA704">Quant perdu ai ensi m'amie</p>
      <p class="line" id="msA705">Dame fait il car me menes</p>
      <p class="line" id="msA706">A se tonbe se le saves</p>
      <p class="line" id="msA707">Li rois a la tonbe l'en maine</p>
      <p class="line" id="msA708">Flores i va a molt grant paine</p>
      <p class="line" id="msA709">Et vit l'escrit de Blanceflor</p>
      <p class="line" id="msA710">Qui envers Flore ot grant amor</p>
      <p class="line" id="msA711">.iii. fois le list lors sa pasmé</p>
      <p class="line" id="msA712">Ains c'un seul mot eust parlé</p>
      <p class="line" id="msA713">Apres s'assist li damoisel</p>
      <p class="line" id="msA714">De sor la piere del tonblel</p>
      <p class="line" id="msA715">Durement commence a plorer</p>
      <p class="line" id="msA716">Puis en plorant prist a parler</p>
      <p class="line" id="msA717">Oi Blanceflor Banceflor</p>
      <p class="line" id="msA718">Ja fumes nos né en .i. jor</p>
      <p class="line" id="msA719">Et en une nuit engenré</p>
      <p class="line" id="msA720">Si com nos meres ont conté</p>
      <p class="line" id="msA721">Nouri avons esté ensamble</p>
      <p class="line" id="msA722">Bien deussons si com moi sanble</p>
      <p class="line" id="msA723">Ens en .i. jor issir de vie</p>
      <p class="line" id="msA724">Se l'amors fust a droit partie</p>
      <p class="line" id="msA725">Ahi Blanceflor cler visage</p>
      <p class="line" id="msA726">Onques feme de vostre eage</p>
      <p class="line" id="msA727">Ne vi plus bele ne plus sage</p>
      <p class="line" id="msA728">De coi que fuissies de parage</p>
      <p class="line" id="msA729">Morte estes precieuse jeme</p>
      <p class="line" id="msA730">Jamais ne n'ert plus bele feme</p>
      <p class="line" id="msA731">Nus hom ne porroit pas descrire</p>
      <p class="line" id="msA732">Vostre biauté ne bouce dire</p>
      <p class="line" id="msA733">Car la matere teus seroit</p>
      <p class="line" id="msA734">Que nus hom a cief nel trairoit</p>
      <p class="line" id="msA735">Sa crigne son cief son visage</p>
      <p class="line" id="msA736">Quel descriroit molt seroit sage</p>
      <p class="line" id="msA737">Ha tenre face couloree</p>
      <p class="line" id="msA738">Desor vous ne fu onques nee</p>
      <p class="line" id="msA739">Qui portast si bien caasté</p>
      <p class="line" id="msA740">Savies la forme de biauté</p>
      <p class="line" id="msA741">Bele estiies et honerable</p>
      <p class="line" id="msA742">Et as besoigneus secourable</p>
      <p class="line" id="msA743">En vous n'avoit point de folie</p>
      <p class="line" id="msA744">Ne nus ni trova lecerie</p>
      <p class="line" id="msA745">Petit et grant tot vous amoient</p>
      <p class="line" id="msA746">Por la bonté qu'en vous trovoient</p>
      <p class="line" id="msA747">Bele forment nos entramiens</p>
      <p class="line" id="msA748">Et en estrivant consilliens</p>
      <p class="line" id="msA749">L'uns a l'autre son bon disoit</p>
      <p class="line" id="msA750">En latin nus ne l'entendoit</p>
      <p class="line" id="msA751">Ha mors tant par es envieuse</p>
      <p class="line" id="msA752">De pute part contralieuse</p>
      <p class="line" id="msA753">Ja apelee ne seras</p>
      <p class="line" id="msA754">Ne ciaus qui t'aimment n'ameras</p>
      <p class="line" id="msA755">Et ciaus qui te heent plus aimmes</p>
      <p class="line" id="msA756">Et la u ne voelent les mainnesines.}</p>
      <p class="line" id="msA757">Quant hom mius vaut et il doit vivre</p>
      <p class="line" id="msA758">Dont t'entremes de lui ocirre</p>
      <p class="line" id="msA759">Quant doit avoir en son jovent</p>
      <p class="line" id="msA760">Joie tu li taus sontiument</p>
      <p class="line" id="msA761">Mais quant vois aucun mendiant</p>
      <p class="line" id="msA762">Qui de viellece va tranlant</p>
      <p class="line" id="msA763">Il t'apele por sa viellece</p>
      <p class="line" id="msA764">Ne veus oïr sa grant destrece</p>
      <p class="line" id="msA765">En pais le lais car ne te doute</p>
      <p class="line" id="msA766">Mais celui prens qui te redoute</p>
      <p class="line" id="msA767">Eskiu le fais de toute gent</p>
      <p class="line" id="msA768">Voir molt ovras vilainement</p>
      <p class="line" id="msA769">Quant tu m'amie me tolis</p>
      <p class="line" id="msA770">Qui viure vausist a toudis</p>
      <p class="line" id="msA771">Et or grignor quant voel morir</p>
      <p class="line" id="msA772">Et jou t'apel nel veus oir</p>
      <p class="line" id="msA773">Mors tu me fuis jou te sivrai</p>
      <p class="line" id="msA774">Se te repons jou te querrai</p>
      <p class="line" id="msA775">Par diu qui de cuer veut morir</p>
      <p class="line" id="msA776">Ne li pues pas longes guencir</p>
      <p class="line" id="msA777">Quant aucuns dolereus t'apele</p>
      <p class="line" id="msA778">Adont torne bien ta roelle</p>
      <p class="line" id="msA779">Tu veus avoir regré et pes</p>
      <p class="line" id="msA780">Adont te heent bien ades</p>
      <p class="line" id="msA781">Par foi mais ne te proierai</p>
      <p class="line" id="msA782">Ains qu'il soit vespres m'ocirrai</p>
      <p class="line" id="msA783">Des or mais haic jou ceste vie</p>
      <p class="line" id="msA784">Quant j'ai perdu ma douce amie</p>
      <p class="line" id="msA785">M'ame le m'amie sivra</p>
      <p class="line" id="msA786">En Camp Flori le trovera</p>
      <p class="line" id="msA787">U el keut encontre moi flors</p>
      <p class="line" id="msA788">Car molt se fie en nos amours</p>
      <p class="line" id="msA789">Molt hastivement le sivrai</p>
      <p class="line" id="msA790">Et au plus tost com ains porrai</p>
      <p class="line" id="msA791">Ele m'ara procainement</p>
      <p class="line" id="msA792">En Camp Flori u el m'atent</p>
      <p class="line" id="msA793">Signor molt se dementoit Floire</p>
      <p class="line" id="msA794">Des puis qu'il revint de Montoire</p>
      <p class="line" id="msA795">Ne fu lies par nuit ne par jour</p>
      <p class="line" id="msA796">Sa vie est molt en grant dolour</p>
      <p class="line" id="msA797">S'il eust une nue espee</p>
      <p class="line" id="msA798">Tost l'eust en son cuer boutee</p>
      <p class="line" id="msA799">N'en a nule ce poise li</p>
      <p class="line" id="msA800">Li rois li va criant merci</p>
      <p class="line" id="msA801">La roine tout eusement</p>
      <p class="line" id="msA802">Mais ni valent confortement</p>
      <p class="line" id="msA803">Ne puet oublier Blanceflor</p>
      <p class="line" id="msA804">Por li en pleure nuit et jor</p>
      <p class="line" id="msA805">Li rois mande .i. encanteor</p>
      <p class="line" id="msA806">Ne savoit on a icel jour</p>
      <p class="line" id="msA807">Nul millor trover ne son per</p>
      <p class="line" id="msA808">Tres bien faisoit home tranler</p>
      <p class="line" id="msA809">De la piere faisoit fromages</p>
      <p class="line" id="msA810">Encanteres estoit molt sages</p>
      <p class="line" id="msA811">Les bues faisoit en l'air voler</p>
      <p class="line" id="msA812">Et les asnes faisoit harper</p>
      <p class="line" id="msA813">Qui li donast .xii. deniers</p>
      <p class="line" id="msA814">Sa teste trencast volentiers</p>
      <p class="line" id="msA815">Tantost com il l'avoit trencié</p>
      <p class="line" id="msA816">Et a home l'avoit baillié</p>
      <p class="line" id="msA817">Demandoit lui ai toi gabé</p>
      <p class="line" id="msA818">As tu ma teste oïl par dé</p>
      <p class="line" id="msA819">Çou li respondoit li vilains</p>
      <p class="line" id="msA820">Quant il regardoit en ses mains</p>
      <p class="line" id="msA821">Trovoit u laisarde u culueure</p>
      <p class="line" id="msA822">Par ingremance faisoit l'oevre</p>
      <p class="line" id="msA823">Quant il ert en grant assanlee</p>
      <p class="line" id="msA824">De son nes issoit la fumee</p>
      <p class="line" id="msA825">Tele c'on nel peust veoir</p>
      <p class="line" id="msA826">Ne ja son estre apercevoir</p>
      <p class="line" id="msA827">Tantost com il voloit souffler</p>
      <p class="line" id="msA828">Faisoit le palais alumer</p>
      <p class="line" id="msA829">Çou lor ert vis que çou faisoit</p>
      <p class="line" id="msA830">Molt les tenoit en grant destroit</p>
      <p class="line" id="msA831">Lors veissies homes fuir</p>
      <p class="line" id="msA832">Hors del palais por aus garir</p>
      <p class="line" id="msA833">Quant issent hors de la maison</p>
      <p class="line" id="msA834">Lors se tienent por mal bricon</p>
      <p class="line" id="msA835">Et quant regardoient arriere</p>
      <p class="line" id="msA836">Ne veoient nule lumiere</p>
      <p class="line" id="msA837">Por fol se tient li plus senes</p>
      <p class="line" id="msA838">Arrier est cascuns retornes</p>
      <p class="line" id="msA839">Dedens la sale qui ains ains</p>
      <p class="line" id="msA840">Moines veoient et nonains</p>
      <p class="line" id="msA841">Cascune none tient son moine</p>
      <p class="line" id="msA842">Sor son col et .i. coutel torne</p>
      <p class="line" id="msA843">Or le voient et or nel voient</p>
      <p class="line" id="msA844">Dont sorent bien que fol estoient</p>
      <p class="line" id="msA845">Quant il criement encantement</p>
      <p class="line" id="msA846">Li rois l'apele boinement</p>
      <p class="line" id="msA847">Barbarin frere .i. ju me fai</p>
      <p class="line" id="msA848">Del mien volentiers te donrai</p>
      <p class="line" id="msA849">Cil dist volentiers sans defois</p>
      <p class="line" id="msA850">Sees trestout et vous dans rois</p>
      <p class="line" id="msA851">Vos sees tantost et isnel</p>
      <p class="line" id="msA852">Ja verres venir .i. oisel</p>
      <p class="line" id="msA853">Li rois s'assist et l'oisiaus vint</p>
      <p class="line" id="msA854">Or entendes k'en son bec tint</p>
      <p class="line" id="msA855">Çou estoit une tourterele</p>
      <p class="line" id="msA856">En son bec tint une roelle</p>
      <p class="line" id="msA857">La roelle estoit .i. topace</p>
      <p class="line" id="msA858">Qui plus estoit clere que glace</p>
      <p class="line" id="msA859">Et si estoit .xii. pies lee</p>
      <p class="line" id="msA860">Une ymage i avoit formee</p>
      <p class="line" id="msA861">D'or estoit grant com .i. vilains</p>
      <p class="line" id="msA862">Une harpe tint en ses mains</p>
      <p class="line" id="msA863">Et harpe le lai d'Orphey</p>
      <p class="line" id="msA864">Onques nus hom plus n'en oi</p>
      <p class="line" id="msA865">Et le montee et la valee</p>
      <p class="line" id="msA866">Cil qui l'oent molt lor agree</p>
      <p class="line" id="msA867">Atant es vous .i. chevalier</p>
      <p class="line" id="msA868">Mervilleus saus sor son destrier</p>
      <p class="line" id="msA869">De cors n'avoit mie .ii. pies</p>
      <p class="line" id="msA870">De gambes ert si alongies</p>
      <p class="line" id="msA871">Asses plus que toise et demie</p>
      <p class="line" id="msA872">Lors cantoit clere melodie</p>
      <p class="line" id="msA873">A grant mervelle lor plaisoit</p>
      <p class="line" id="msA874">Flores nul point ni entendoit</p>
      <p class="line" id="msA875">Trestout mainent joie et baudor</p>
      <p class="line" id="msA876">Flores ne puet por Blanceflor</p>
      <p class="line" id="msA877">Le ju ne pooit esgarder</p>
      <p class="line" id="msA878">Hors du palais s'en va ester</p>
      <p class="line" id="msA879">Tost en fist percevoir le roi</p>
      <p class="line" id="msA880">Barbarin frere entent a moi</p>
      <p class="line" id="msA881">Oste tes jus ne juer plus</p>
      <p class="line" id="msA882">Volentiers sire nel refus</p>
      <p class="line" id="msA883">Cil deffait son conjurement</p>
      <p class="line" id="msA884">Li ju s'en vont isnelement</p>
      <p class="line" id="msA885">Çou ert avis a l'assanlee</p>
      <p class="line" id="msA886">Que la maisons soit alumee</p>
      <p class="line" id="msA887">La terre tranle vis lor fu</p>
      <p class="line" id="msA888">De la paor sont tout kau</p>
      <p class="line" id="msA889">Ni a si hardi qui ne tranle</p>
      <p class="line" id="msA890">Endormi sont desous .i. tranle</p>
      <p class="line" id="msA891">Fors seul Floire qui s'en issi</p>
      <p class="line" id="msA892">Sacies que pas ne sen dormi</p>
      <p class="line" id="msA893">S'amie ne puet oublier</p>
      <p class="line" id="msA894">En son cuer prent a porpenser</p>
      <p class="line" id="msA895">Com el disoit dous amis Floire</p>
      <p class="line" id="msA896">Aler en deves a Montoire</p>
      <p class="line" id="msA897">Çou raconte Floires sovent</p>
      <p class="line" id="msA898">Son cuer avoit tristre et dolent</p>
      <p class="line" id="msA899">Sovent le veissies pasmer</p>
      <p class="line" id="msA900">Quant revient durement crier</p>
      <p class="line" id="msA901">Amie bele Blanceflor</p>
      <p class="line" id="msA902">Por vous morra a grant dolor</p>
      <p class="line" id="msA903">Floires si se va dementant</p>
      <p class="line" id="msA904">El palais sont trestout taisant</p>
      <p class="line" id="msA905">Et se dorment grant et petit</p>
      <p class="line" id="msA906">Floires est deseur tous maris</p>
      <p class="line" id="msA907">Porpensa soi qu'il s'ocirroit</p>
      <p class="line" id="msA908">Car talent de vivre n'avoit</p>
      <p class="line" id="msA909">A çou qu'il ert ensi pensans</p>
      <p class="line" id="msA910">Esgarde et vit les fosses grans</p>
      <p class="line" id="msA911">U li rois ot mis ses lions</p>
      <p class="line" id="msA912">.ii. en i ot fiers et felons</p>
      <p class="line" id="msA913">Porpensa soi que la iroit</p>
      <p class="line" id="msA914">Et dedens la fosse sauroit</p>
      <p class="line" id="msA915">As lions se feroit mangier</p>
      <p class="line" id="msA916">La vint ne vaut plus a targer</p>
      <p class="line" id="msA917">Ançois que il entrast dedens</p>
      <p class="line" id="msA918">Une orison fist molt dolens</p>
      <p class="line" id="msA919">Damedieus peres souvrains</p>
      <p class="line" id="msA920">Qui as tote cose en tes mains</p>
      <p class="line" id="msA921">Home fesis a ta sanlance</p>
      <p class="line" id="msA922">Apres li donas habondance</p>
      <p class="line" id="msA923">Del fruit que avoies plenté</p>
      <p class="line" id="msA924">Tout mesis en sa volenté</p>
      <p class="line" id="msA925">Fors seulement sire la pome</p>
      <p class="line" id="msA926">Icele deffendis a home</p>
      <p class="line" id="msA927">Il en manga par son pechié</p>
      <p class="line" id="msA928">Par coi nos somes engignie</p>
      <p class="line" id="msA929">Par çou somes en tenebror</p>
      <p class="line" id="msA930">Moi et m'amie Blanceflor</p>
      <p class="line" id="msA931">Metes ensanle en Camp Flori</p>
      <p class="line" id="msA932">Biaus sire Dieus je vous enpri</p>
      <p class="line" id="msA933">Floires a s'orison fenie</p>
      <p class="line" id="msA934">En la fosse entre molt haut crie</p>
      <p class="line" id="msA935">Blanceflor bele douce amie</p>
      <p class="line" id="msA936">Por vous vaurai perdre la vie</p>
      <p class="line" id="msA937">Floires se met o les lions</p>
      <p class="line" id="msA938">Cil se metent a genillons</p>
      <p class="line" id="msA939">Signor çou trovons en l'estoire</p>
      <p class="line" id="msA940">Que molt grant joie font a Floire</p>
      <p class="line" id="msA941">Les mains li baisent et les pies</p>
      <p class="line" id="msA942">Sanlant font cascuns en soit lies</p>
      <p class="line" id="msA943">Floires les vit si l'en pesa</p>
      <p class="line" id="msA944">Ireement les apela</p>
      <p class="line" id="msA945">Lion lion ocies moi</p>
      <p class="line" id="msA946">Mais ne serai veus du roi</p>
      <p class="line" id="msA947">Mar mi envoia a Montoire</p>
      <p class="line" id="msA948">Avoi lion ocies Floire</p>
      <p class="line" id="msA949">Quant li rois seut prendre larons</p>
      <p class="line" id="msA950">Ses avies vous a livrisons</p>
      <p class="line" id="msA951">Or ensement me devoures</p>
      <p class="line" id="msA952">Lion lion car m'ocies</p>
      <p class="line" id="msA953">Floires ot le cuer molt dolent</p>
      <p class="line" id="msA954">Les lions fiert hardiement</p>
      <p class="line" id="msA955">Des puins autre armure ni a</p>
      <p class="line" id="msA956">Nus des lions ne la touca</p>
      <p class="line" id="msA957">Por rien que il lor face faire</p>
      <p class="line" id="msA958">Dist Floires lion deputaire</p>
      <p class="line" id="msA959">Tort aves quant ne m'ocies</p>
      <p class="line" id="msA960">Mieus vail que .i. leres asses</p>
      <p class="line" id="msA961">Et molt sui mildres a mangier</p>
      <p class="line" id="msA962">Et or faites de moi danger</p>
      <p class="line" id="msA963">Floires demaine grant dolor</p>
      <p class="line" id="msA964">Or oies del encanteor</p>
      <p class="line" id="msA965">L'encantement a fait fenir</p>
      <p class="line" id="msA966">Et les chevaliers desdormir</p>
      <p class="line" id="msA967">Ne sevent u il ont esté</p>
      <p class="line" id="msA968">Forment se tienent a gabé</p>
      <p class="line" id="msA969">Li rois demande Barbarin</p>
      <p class="line" id="msA970">Veistes Floire le mescin</p>
      <p class="line" id="msA971">Biaus sire oil perdu l'aves</p>
      <p class="line" id="msA972">J'espoir que jamais nel veres</p>
      <p class="line" id="msA973">Il est en la fosse au lion</p>
      <p class="line" id="msA974">Li rois l'entent et li baron</p>
      <p class="line" id="msA975">Pasmé caient el pavement</p>
      <p class="line" id="msA976">Por Floire sont trestot dolent</p>
      <p class="line" id="msA977">Li rois commenca a crier</p>
      <p class="line" id="msA978">Signor baron sans demorer</p>
      <p class="line" id="msA979">Ales ocirre les lions</p>
      <p class="line" id="msA980">Las caitis dist il que ferons</p>
      <p class="line" id="msA981">Quant nos avons Floire perdu</p>
      <p class="line" id="msA982">Malement nos est avenu</p>
      <p class="line" id="msA983">Perdu l'avons sans recourier</p>
      <p class="line" id="msA984">Ahi lion tristre mangier</p>
      <p class="line" id="msA985">Aves ore pris vraiement</p>
      <p class="line" id="msA986">A la fosse vont erranment</p>
      <p class="line" id="msA987">Que il nul point ni demorerent</p>
      <p class="line" id="msA988">Floire tot vif et sain troverent</p>
      <p class="line" id="msA989">Molt sont lié quant il l'ont trové</p>
      <p class="line" id="msA990">Hors de la fosse l'ont jeté</p>
      <p class="line" id="msA991">Si l'en mainent sus en la sale</p>
      <p class="line" id="msA992">Sa mere estoit por lui molt pale</p>
      <p class="line" id="msA993">Ses pere et sa mere sont lié</p>
      <p class="line" id="msA994">Floires n'ot pas le cuer haitié</p>
      <p class="line" id="msA995">Porpensa soi qu'il s'ocirra</p>
      <p class="line" id="msA996">Ains le vespre ja ni faura</p>
      <p class="line" id="msA997">Ce poise lui que il tant vit</p>
      <p class="line" id="msA998">Quant il n'a joie ne delit</p>
      <p class="line" id="msA999">Un grafe trait de son grafier</p>
      <p class="line" id="msA1000">D'argent bien faite molt l'ot cier</p>
      <p class="line" id="msA1001">Por Blanceflor qui li dona</p>
      <p class="line" id="msA1002">Le darrain jor k'a lui parla</p>
      <p class="line" id="msA1003">Quant il en ala a Montoire</p>
      <p class="line" id="msA1004">Dont parla a sa grafe Floire</p>
      <p class="line" id="msA1005">Grafe fait il por coi fu fait</p>
      <p class="line" id="msA1006">Qui fu messages de cest plait</p>
      <p class="line" id="msA1007">Moi te dona por ramembrer</p>
      <p class="line" id="msA1008">De soi et a mon oes garder</p>
      <p class="line" id="msA1009">Des ore fai çou que tu dois</p>
      <p class="line" id="msA1010">A li m'envoie car c'est drois</p>
      <p class="line" id="msA1011">En son cuer bouter le voloit</p>
      <p class="line" id="msA1012">Quant sa mere çou aperçoit</p>
      <p class="line" id="msA1013">Seure li court le grafe prent</p>
      <p class="line" id="msA1014">Si le castie doucement</p>
      <p class="line" id="msA1015">Mere que mere por morir</p>
      <p class="line" id="msA1016">Ne pora mais ce doel soffrir</p>
      <p class="line" id="msA1017">Fui fait ele molt es enfans</p>
      <p class="line" id="msA1018">Quant de ta mort es porquerans</p>
      <p class="line" id="msA1019">N'est soussiel hom s'il doit morir</p>
      <p class="line" id="msA1020">Et de la mort puisse sortir</p>
      <p class="line" id="msA1021">Mius ne vausist estre mesel</p>
      <p class="line" id="msA1022">Et ladres vivre en .i. bordel</p>
      <p class="line" id="msA1023">Que mort avoir ne le trespas</p>
      <p class="line" id="msA1024">Fius mort soffrir ce n'est pas gas</p>
      <p class="line" id="msA1025">Se vous ensi vous ocies</p>
      <p class="line" id="msA1026">En Camp Flori ja n'enterres</p>
      <p class="line" id="msA1027">Ne vous ne verres Blanceflor</p>
      <p class="line" id="msA1028">Cil cans ne reçoit pecheor</p>
      <p class="line" id="msA1029">En infer sans calenge droit</p>
      <p class="line" id="msA1030">La ires biaus fius orendroit</p>
      <p class="line" id="msA1031">Minor Choas Rodomadus</p>
      <p class="line" id="msA1032">Cil sont jugeor de la jus</p>
      <p class="line" id="msA1033">En infer font lor jugement</p>
      <p class="line" id="msA1034">Cil vous metroient el torment</p>
      <p class="line" id="msA1035">La u est Dido et Biblis</p>
      <p class="line" id="msA1036">Qui por amor furent ocis</p>
      <p class="line" id="msA1037">Qui par infer vont duel faisant</p>
      <p class="line" id="msA1038">Et en infer lor drus querant</p>
      <p class="line" id="msA1039">Eles les quierent et querront</p>
      <p class="line" id="msA1040">Tos jors ne ja nes troveront</p>
      <p class="line" id="msA1041">Biaus dous ciers fius or te conforte</p>
      <p class="line" id="msA1042">Car ains l'aras vive que morte</p>
      <p class="line" id="msA1043">Jou cuit trover tel medecine</p>
      <p class="line" id="msA1044">Par coi revenra la mescine</p>
      <p class="line" id="msA1045">Plorant en est venue au roi</p>
      <p class="line" id="msA1046">Sire fait ele entent a moi</p>
      <p class="line" id="msA1047">Jou te requier por Diu le grant</p>
      <p class="line" id="msA1048">K'aies pitié de ton enfant</p>
      <p class="line" id="msA1049">Ja s'ocesist foi que doi Diu</p>
      <p class="line" id="msA1050">D'une grafe quant l'aperciu</p>
      <p class="line" id="msA1051">Car ainc qu'il s'en eust garni</p>
      <p class="line" id="msA1052">Des mains le grafe li toli</p>
      <p class="line" id="msA1053">Dame fait il et cor souffres</p>
      <p class="line" id="msA1054">Cest duel laira vous le verres</p>
      <p class="line" id="msA1055">Voire fait ele par morir</p>
      <p class="line" id="msA1056">Car il morra por çou soffrir</p>
      <p class="line" id="msA1057">De .xii. enfans plus n'en avons</p>
      <p class="line" id="msA1058">Et cestui de gré si perdons</p>
      <p class="line" id="msA1059">Si dira on par cest pais</p>
      <p class="line" id="msA1060">Que nos de gré l'avons ocis</p>
      <p class="line" id="msA1061">Dame fait il quant le loes</p>
      <p class="line" id="msA1062">Dites li dont se vous voles</p>
      <p class="line" id="msA1063">Car tot ensanle les avres</p>
      <p class="line" id="msA1064">U ambesdeus por l'un perdres</p>
      <p class="line" id="msA1065">La dame ot lors le cuer joiant</p>
      <p class="line" id="msA1066">Repairie est a son enfant</p>
      <p class="line" id="msA1067">Biaus fius fait ele par engien</p>
      <p class="line" id="msA1068">Par le ton pere et par le mien</p>
      <p class="line" id="msA1069">Fesins cest tonblel faire ci</p>
      <p class="line" id="msA1070">El ni est pas mais tot ensi</p>
      <p class="line" id="msA1071">Voliemes que tu l'oubliasses</p>
      <p class="line" id="msA1072">Et par no consel espousaisses</p>
      <p class="line" id="msA1073">La fille d'aucun rice roi</p>
      <p class="line" id="msA1074">Qui honerast et nos et toi</p>
      <p class="line" id="msA1075">Nos voliemes que Blanceflor</p>
      <p class="line" id="msA1076">N'eust a toi plus nule amor</p>
      <p class="line" id="msA1077">Por çou que crestiiene estoit</p>
      <p class="line" id="msA1078">Poure cose de bas endroit</p>
      <p class="line" id="msA1079">En autre terre l'ont menee</p>
      <p class="line" id="msA1080">Marceant qui l'ont acatee</p>
      <p class="line" id="msA1081">Fius fait ele por Diu merci</p>
      <p class="line" id="msA1082">Car tot est voirs çou que je di</p>
      <p class="line" id="msA1083">Cest grant doel fius ne maine mais</p>
      <p class="line" id="msA1084">En cest pais remain en pais</p>
      <p class="line" id="msA1085">Quant il l'oi si fu pensis</p>
      <p class="line" id="msA1086">Adont s'est .i. bien peu assis</p>
      <p class="line" id="msA1087">Puis a sa mere regardé</p>
      <p class="line" id="msA1088">Et li a errant demandé</p>
      <p class="line" id="msA1089">Dame fait il dites vous voir</p>
      <p class="line" id="msA1090">Fius fait ele tel pues savoir</p>
      <p class="line" id="msA1091">Atant la piere ont soslevee</p>
      <p class="line" id="msA1092">Quant il desous ne l'a trovee</p>
      <p class="line" id="msA1093">Diu en rent grasses et mercie</p>
      <p class="line" id="msA1094">Quant sot que vive estoit s'amie</p>
      <p class="line" id="msA1095">Quant il le sot errant jura</p>
      <p class="line" id="msA1096">Que il querre par tout l'ira</p>
      <p class="line" id="msA1097">Molt se vante qu'il l'ira querre</p>
      <p class="line" id="msA1098">Ja n'ert en si sauvage terre</p>
      <p class="line" id="msA1099">Qu'il ne le truist puis revenra</p>
      <p class="line" id="msA1100">A grant joie le ramenra</p>
      <p class="line" id="msA1101">Sa joie li fait oublier</p>
      <p class="line" id="msA1102">Tot le travail de li trover</p>
      <p class="line" id="msA1103">Signor ne vous esmervillies</p>
      <p class="line" id="msA1104">Car qui d'amor s'est justicies</p>
      <p class="line" id="msA1105">Çou cuide faire certement</p>
      <p class="line" id="msA1106">Dont s'esmervellent molt de gent</p>
      <p class="line" id="msA1107">Çou truevon el livre Caton</p>
      <p class="line" id="msA1108">Que pas ne cuidera nus hom</p>
      <p class="line" id="msA1109">K'estre puist fait çou que sera</p>
      <p class="line" id="msA1110">Cil qui d'amors espris sera</p>
      <p class="line" id="msA1111">De çou qu'est vive fait grant joie</p>
      <p class="line" id="msA1112">Et dist qu'il ne li caut qui l'oie</p>
      <p class="line" id="msA1113">Li rois en fu joians et lies</p>
      <p class="line" id="msA1114">Quant il le vit et puis iries</p>
      <p class="line" id="msA1115">D'aler querre la damoisele</p>
      <p class="line" id="msA1116">Quant il de li ne set novele</p>
      <p class="line" id="msA1117">Ne ne set dire ne penser</p>
      <p class="line" id="msA1118">U il le doie querre aler</p>
      <p class="line" id="msA1119">Li rois quant içou dire oi</p>
      <p class="line" id="msA1120">Forment en ot le cuer mari</p>
      <p class="line" id="msA1121">Le consel blasme a la roine</p>
      <p class="line" id="msA1122">Par cui il vendi la mescine</p>
      <p class="line" id="msA1123">L'eure maudist que fu vendue</p>
      <p class="line" id="msA1124">Car son fil pert quant l'a perdue</p>
      <p class="line" id="msA1125">.M. mars d'argent por li donroit</p>
      <p class="line" id="msA1126">Et quank'ot arriere rendroit</p>
      <p class="line" id="msA1127">S'il le trovoit mais non fera</p>
      <p class="line" id="msA1128">Voelle u non s'en consierra</p>
      <p class="line" id="msA1129">Fius fait li rois cor remanes</p>
      <p class="line" id="msA1130">Par foi fait il grant tort aves</p>
      <p class="line" id="msA1131">Com plus mon oirre hasteres</p>
      <p class="line" id="msA1132">Et moi et li plus tost rares</p>
      <p class="line" id="msA1133">Fius quant remanoir ne voles</p>
      <p class="line" id="msA1134">Dites u querre le deves</p>
      <p class="line" id="msA1135">Car vostre volenté ferai</p>
      <p class="line" id="msA1136">Çou que mestiers ert vous donrai</p>
      <p class="line" id="msA1137">Ciers pailes et or et argent</p>
      <p class="line" id="msA1138">Biaus dras et mules en present</p>
      <p class="line" id="msA1139">Sire fait il or m'escoutes</p>
      <p class="line" id="msA1140">Vostre merci et si l'orres</p>
      <p class="line" id="msA1141">Comme marceans le querrai</p>
      <p class="line" id="msA1142">.vii. somiers auoec moi menrai</p>
      <p class="line" id="msA1143">Les .ii. cargies d'or et d'argent</p>
      <p class="line" id="msA1144">Et de vaissiaus a mon talent</p>
      <p class="line" id="msA1145">Li tiers de monees deniers</p>
      <p class="line" id="msA1146">Car tos jors me sera mestiers</p>
      <p class="line" id="msA1147">Et les .ii. sire de ciers dras</p>
      <p class="line" id="msA1148">Des millors que tu troveras</p>
      <p class="line" id="msA1149">Les daarrains de sebelines</p>
      <p class="line" id="msA1150">De cieres piaus de marterines</p>
      <p class="line" id="msA1151">Et .vii. homes a .vii. somiers</p>
      <p class="line" id="msA1152">Et avoec moi .iii. escuiers</p>
      <p class="line" id="msA1153">Qui nostre marcie porquerront</p>
      <p class="line" id="msA1154">Et nos cevaus nos garderont</p>
      <p class="line" id="msA1155">Vostre cambrelenc sire roi</p>
      <p class="line" id="msA1156">S'il vous plaist envoies o moi</p>
      <p class="line" id="msA1157">Car bien set vendre et acater</p>
      <p class="line" id="msA1158">Et au besoing consel doner</p>
      <p class="line" id="msA1159">Par tot sera nostre okisons</p>
      <p class="line" id="msA1160">Nostre marcié querant alons</p>
      <p class="line" id="msA1161">Et se nos le poons avoir</p>
      <p class="line" id="msA1162">Por nul marcié de nostre avoir</p>
      <p class="line" id="msA1163">Nos en donrons molt largement</p>
      <p class="line" id="msA1164">Puis revenrons hastivement</p>
      <p class="line" id="msA1165">Li enfes fine sa raison</p>
      <p class="line" id="msA1166">Et li rois fu molt gentius hom</p>
      <p class="line" id="msA1167">Trestot li a aparillié</p>
      <p class="line" id="msA1168">Quant vint au prendre le congié</p>
      <p class="line" id="msA1169">Li rois la coupe a demandee</p>
      <p class="line" id="msA1170">Qui por Blanceflor fu donee</p>
      <p class="line" id="msA1171">Fius fait il cesti porteras</p>
      <p class="line" id="msA1172">Puet estre que por li aras</p>
      <p class="line" id="msA1173">Celi qui por li fu vendue</p>
      <p class="line" id="msA1174">Sire qui Blanceflor ma drue</p>
      <p class="line" id="msA1175">Voire fait il en moie foi</p>
      <p class="line" id="msA1176">Li rois li done .i. palefroi</p>
      <p class="line" id="msA1177">Qui dune part estoit tos blans</p>
      <p class="line" id="msA1178">De l'autre rouges comme sans</p>
      <p class="line" id="msA1179">La soussele ert d'un paile cier</p>
      <p class="line" id="msA1180">Tresbien ovree a eskekier</p>
      <p class="line" id="msA1181">Toute la sele et li arçon</p>
      <p class="line" id="msA1182">Fu de la coste d'un pisson</p>
      <p class="line" id="msA1183">Sa colors inde et vermelle</p>
      <p class="line" id="msA1184">Naturelment a grant mervelle</p>
      <p class="line" id="msA1185">Ens est faite par entaillure</p>
      <p class="line" id="msA1186">Li ors assis par molt grant cure</p>
      <p class="line" id="msA1187">La covreture de la sele</p>
      <p class="line" id="msA1188">Ert d'un brun paile de Castele</p>
      <p class="line" id="msA1189">Tote floree a flors d'orfrois</p>
      <p class="line" id="msA1190">Tel le voloit avoir li rois</p>
      <p class="line" id="msA1191">Les estrivieres et les caingles</p>
      <p class="line" id="msA1192">De soie avoec les contrecaingles</p>
      <p class="line" id="msA1193">Lacies mervilleusement</p>
      <p class="line" id="msA1194">Toutes les boucles sont d'argent</p>
      <p class="line" id="msA1195">Li estrier valent .i. castel</p>
      <p class="line" id="msA1196">D'or fin sont ovré a noiel</p>
      <p class="line" id="msA1197">Li frams est molt biaus et molt ciers</p>
      <p class="line" id="msA1198">Onques n'ot millor chevaliers</p>
      <p class="line" id="msA1199">La cavecure estoit d'or</p>
      <p class="line" id="msA1200">Les pieres valent .i. tresor</p>
      <p class="line" id="msA1201">Qui a blanc esmail sont assises</p>
      <p class="line" id="msA1202">De lius en lius par entremises</p>
      <p class="line" id="msA1203">Ne vous puis pas ne ne me plest</p>
      <p class="line" id="msA1204">A aconter que cascune est</p>
      <p class="line" id="msA1205">Li frains si est de lor d'Espaigne</p>
      <p class="line" id="msA1206">Asses mieus valoient les raignes</p>
      <p class="line" id="msA1207">Que lors ne les pieres ne font</p>
      <p class="line" id="msA1208">Que toutes precieuses sont</p>
      <p class="line" id="msA1209">Les resnes de fin or estoient</p>
      <p class="line" id="msA1210">De la u du frain departoient</p>
      <p class="line" id="msA1211">Trestout ensi aparillié</p>
      <p class="line" id="msA1212">La li rois a Floire baillié</p>
      <p class="line" id="msA1213">Et la roine son anel</p>
      <p class="line" id="msA1214">A mis el doit au damoisel</p>
      <p class="line" id="msA1215">Fius fait ele or le gardes bien</p>
      <p class="line" id="msA1216">Tant com l'ares mar cremes rien</p>
      <p class="line" id="msA1217">Car vous ja rien ne requeries</p>
      <p class="line" id="msA1218">Que tost u tart que vous n'aies</p>
      <p class="line" id="msA1219">Il prent l'anel si l'en mercie</p>
      <p class="line" id="msA1220">Et dist encor l'avra m'amie</p>
      <p class="line" id="msA1221">Atant a congié demandé</p>
      <p class="line" id="msA1222">Li rois en plorant l'a doné</p>
      <p class="line" id="msA1223">A sa mere rapris congié</p>
      <p class="line" id="msA1224">Et ele l'a .c. fois baisié</p>
      <p class="line" id="msA1225">La les veissies molt plorer</p>
      <p class="line" id="msA1226">Lor puins tordre lor crins tirer</p>
      <p class="line" id="msA1227">Et tel duel faire au departir</p>
      <p class="line" id="msA1228">Com sel veissent dont morir</p>
      <p class="line" id="msA1229">Atant s'en est Floire ales</p>
      <p class="line" id="msA1230">De tos fu a Diu conmandes</p>
      <p class="line" id="msA1231">Es les vous hors de la cité</p>
      <p class="line" id="msA1232">ses homes a bien atorné</p>
      <p class="line" id="msA1233">Il et li cambrelens consellent</p>
      <p class="line" id="msA1234">Et lor jornees apparellent</p>
      <p class="line" id="msA1235">Au port voelent primes aler</p>
      <p class="line" id="msA1236">U Blanceflor entra en mer</p>
      <p class="line" id="msA1237">Tant ont erré qu'il sont venu</p>
      <p class="line" id="msA1238">Cies .i. borgois et descendu</p>
      <p class="line" id="msA1239">Qui maisons ot larges et grans</p>
      <p class="line" id="msA1240">A herbregier les marceans</p>
      <p class="line" id="msA1241">Quant li ceval estable sont</p>
      <p class="line" id="msA1242">Fuerre et avaine a plenté ont</p>
      <p class="line" id="msA1243">Et cil a cui fu conmandé</p>
      <p class="line" id="msA1244">As estaus del bourc sont alé</p>
      <p class="line" id="msA1245">Chars i acatent des plus cieres</p>
      <p class="line" id="msA1246">Qu'il ont trovees de manieres</p>
      <p class="line" id="msA1247">Car li sire a bien conmandé</p>
      <p class="line" id="msA1248">Qu'il en aient a grant plenté</p>
      <p class="line" id="msA1249">Et pain et vin en font porter</p>
      <p class="line" id="msA1250">Molt aprestent rice souper</p>
      <p class="line" id="msA1251">Marceant dient que il sont</p>
      <p class="line" id="msA1252">Por lor marcié mer passeront</p>
      <p class="line" id="msA1253">Floire dient k'est lor signor</p>
      <p class="line" id="msA1254">Siens est l'avoirs n'est mie lor</p>
      <p class="line" id="msA1255">Quant il furent asseuré</p>
      <p class="line" id="msA1256">Et lor mangier ont apresté</p>
      <p class="line" id="msA1257">Napes font metre et vont laver</p>
      <p class="line" id="msA1258">Puis si s'assient au souper</p>
      <p class="line" id="msA1259">Li ostes c'on clamoit richier</p>
      <p class="line" id="msA1260">S'assist avoec tot sans danger</p>
      <p class="line" id="msA1261">Il l'onera molt et tint chier</p>
      <p class="line" id="msA1262">Et semont sovent de mangier</p>
      <p class="line" id="msA1263">La table fu molt marceande</p>
      <p class="line" id="msA1264">Grant plenté i ot de viande</p>
      <p class="line" id="msA1265">Tres bien les servent li sergant</p>
      <p class="line" id="msA1266">Vin aportent a espandant</p>
      <p class="line" id="msA1267">En coupes en hanas d'argent</p>
      <p class="line" id="msA1268">Aportent cler vin et piument</p>
      <p class="line" id="msA1269">Li marceant travillié furent</p>
      <p class="line" id="msA1270">Asses i mangierent et burent</p>
      <p class="line" id="msA1271">Sovent dient por le bon vin</p>
      <p class="line" id="msA1272">Que il ont l'ostel Saint Martin</p>
      <p class="line" id="msA1273">Cil se deduisent liement</p>
      <p class="line" id="msA1274">Floire a Blanceflor entent</p>
      <p class="line" id="msA1275">Por le boin vin pas ne l'oublie</p>
      <p class="line" id="msA1276">Sans li ne prise rien sa vie</p>
      <p class="line" id="msA1277">Por li sovent s'entroublioit</p>
      <p class="line" id="msA1278">Et par fondement souspiroit</p>
      <p class="line" id="msA1279">Et ne donoit garde a sa main</p>
      <p class="line" id="msA1280">Se il prendoit u car u pain</p>
      <p class="line" id="msA1281">L'ostesse l'a bien regardé</p>
      <p class="line" id="msA1282">Du keute a son signor bouté</p>
      <p class="line" id="msA1283">Sire fait ele aves veu</p>
      <p class="line" id="msA1284">Com cius enfes s'a contenu</p>
      <p class="line" id="msA1285">Son mangier laist por le penser</p>
      <p class="line" id="msA1286">Sovent le voi molt souspirer</p>
      <p class="line" id="msA1287">Par mon cief n'est pas marceans</p>
      <p class="line" id="msA1288">Gentius hom est et waukerans</p>
      <p class="line" id="msA1289">Dont a l'enfant a raison mis</p>
      <p class="line" id="msA1290">Sire fait ele molt es pensis</p>
      <p class="line" id="msA1291">A cest mangier t'ai esgardé</p>
      <p class="line" id="msA1292">Poi as mangié molt as pensé</p>
      <p class="line" id="msA1293">Çou que as pris de cest mangier</p>
      <p class="line" id="msA1294">Seroit legier a eslegier</p>
      <p class="line" id="msA1295">Autretel vi jou l'autre jor</p>
      <p class="line" id="msA1296">De damoisele Blanceflor</p>
      <p class="line" id="msA1297">Ensi se noma ele a moi</p>
      <p class="line" id="msA1298">El vous resanle en moie foi</p>
      <p class="line" id="msA1299">Bien poes estre d'un eage</p>
      <p class="line" id="msA1300">Si vous resanle du visage</p>
      <p class="line" id="msA1301">Ensement au manger pensoit</p>
      <p class="line" id="msA1302">Et .i. sien ami regretoit</p>
      <p class="line" id="msA1303">Floire cui amie ele estoit</p>
      <p class="line" id="msA1304">Por lui tolir on le vendoit</p>
      <p class="line" id="msA1305">Ele fu çaiens .xv. jors</p>
      <p class="line" id="msA1306">Ses regres fu ades en plors</p>
      <p class="line" id="msA1307">Floire son ami regretoit</p>
      <p class="line" id="msA1308">Et nuit et jor por lui ploroit</p>
      <p class="line" id="msA1309">Fors de cest dit tos jors ert mue</p>
      <p class="line" id="msA1310">Ele fu a cest port vendue</p>
      <p class="line" id="msA1311">Cil qui l'acaterent disoient</p>
      <p class="line" id="msA1312">K'en Babiloine l'en menroient</p>
      <p class="line" id="msA1313">Et par verité se vantoient</p>
      <p class="line" id="msA1314">Qu'il au double i gaaigneroient</p>
      <p class="line" id="msA1315">Quant Floire s'amie ot nommer</p>
      <p class="line" id="msA1316">Et de li certement parler</p>
      <p class="line" id="msA1317">De la joie tos s'esbahi</p>
      <p class="line" id="msA1318">Ainc n'en sot mot si abati</p>
      <p class="line" id="msA1319">Le vin qui devers lui estoit</p>
      <p class="line" id="msA1320">A .i. coutel que il tenoit</p>
      <p class="line" id="msA1321">L'ostes s'escrie il est fourfais</p>
      <p class="line" id="msA1322">Amendes nos sera cius plais</p>
      <p class="line" id="msA1323">Çou est voirs çou dient trestuit</p>
      <p class="line" id="msA1324">Car lié en sont por le deduit</p>
      <p class="line" id="msA1325">Floire une coupe d'or fin</p>
      <p class="line" id="msA1326">A fait enplir de molt bon vin</p>
      <p class="line" id="msA1327">Tous lies a la dame le tent</p>
      <p class="line" id="msA1328">Iceste fait il vous present</p>
      <p class="line" id="msA1329">Por çou que m'aves dit novele</p>
      <p class="line" id="msA1330">De Blanceflor la damoisele</p>
      <p class="line" id="msA1331">Por li est çou que jou pensoie</p>
      <p class="line" id="msA1332">A cest mangier et souspiroie</p>
      <p class="line" id="msA1333">Et por içou que ne savoie</p>
      <p class="line" id="msA1334">Quel part jou querre le devoie</p>
      <p class="line" id="msA1335">Or le sivrai en Babiloine</p>
      <p class="line" id="msA1336">Ne le lairai por nul essoine</p>
      <p class="line" id="msA1337">Apres dist li vins respandus</p>
      <p class="line" id="msA1338">Bien est raisons qu'il soit rendus</p>
      <p class="line" id="msA1339">Tant en faites sor moi venir</p>
      <p class="line" id="msA1340">Com il vous venra a plaisir</p>
      <p class="line" id="msA1341">Adont sali .i. pautoniers</p>
      <p class="line" id="msA1342">S'en aporta .iiii. sestiers</p>
      <p class="line" id="msA1343">Boire li donent par amende</p>
      <p class="line" id="msA1344">Puis li dient la coupe rende</p>
      <p class="line" id="msA1345">A l'oste quant aura beu</p>
      <p class="line" id="msA1346">Il en boit puis li a rendu</p>
      <p class="line" id="msA1347">Et li autre par la maison</p>
      <p class="line" id="msA1348">De vin boivent par contencon</p>
      <p class="line" id="msA1349">Li plus povres se tint a rice</p>
      <p class="line" id="msA1350">Et de grant hardement sa fice</p>
      <p class="line" id="msA1351">Cil se deduisent liement</p>
      <p class="line" id="msA1352">Atant es vous torné le vent</p>
      <p class="line" id="msA1353">Li vespres ert bien a vespres</p>
      <p class="line" id="msA1354">Et li flos tost au port montes</p>
      <p class="line" id="msA1355">Li airs est clers nes et seris</p>
      <p class="line" id="msA1356">Et li cieus trestous esclarcis</p>
      <p class="line" id="msA1357">Ce dient li maistre des nes</p>
      <p class="line" id="msA1358">Du vent orent tos plains lor tres</p>
      <p class="line" id="msA1359">Longement sejorné i ont</p>
      <p class="line" id="msA1360">Et de passer desirant sont</p>
      <p class="line" id="msA1361">Floire quant l'ot molt s'en fait lies</p>
      <p class="line" id="msA1362">Del aler s'est aparillies</p>
      <p class="line" id="msA1363">Quant son conroi ot acuité</p>
      <p class="line" id="msA1364">A son oste a du sien doné</p>
      <p class="line" id="msA1365">Son estrumant a molt proié</p>
      <p class="line" id="msA1366">Et il li a bien otroié</p>
      <p class="line" id="msA1367">Que a cel port l'arivera</p>
      <p class="line" id="msA1368">Se Diu plaist com plus tost porra</p>
      <p class="line" id="msA1369">Dont il li avoit devisé</p>
      <p class="line" id="msA1370">Vers Babiloine la cité</p>
      <p class="line" id="msA1371">Car di cel jor en .i. seul mois</p>
      <p class="line" id="msA1372">I assanlera cascuns rois</p>
      <p class="line" id="msA1373">Qui de l'amiral terre tienent</p>
      <p class="line" id="msA1374">Trestout ensanle a sa cort vienent</p>
      <p class="line" id="msA1375">A une feste qu'il tenra</p>
      <p class="line" id="msA1376">S'adont fait il estoie la</p>
      <p class="line" id="msA1377">Mes toursiaus puet estre vendroie</p>
      <p class="line" id="msA1378">Si cuit que jou i gaigneroie</p>
      <p class="line" id="msA1379">Li vens fu boins l'air orent cler</p>
      <p class="line" id="msA1380">Atant se sont empaint en mer</p>
      <p class="line" id="msA1381">A retraiant por avoir bort</p>
      <p class="line" id="msA1382">Toutes les nes issent du port</p>
      <p class="line" id="msA1383">Le tref ont tost desharneskié</p>
      <p class="line" id="msA1384">Et sus dusc'a tores sacié</p>
      <p class="line" id="msA1385">Li vens si prent por faire ester</p>
      <p class="line" id="msA1386">Atant es Floire en haute mer</p>
      <p class="line" id="msA1387">En la nef a mis tel conroi</p>
      <p class="line" id="msA1388">Com il convient a fil de roi</p>
      <p class="line" id="msA1389">.viii. jors tos plains par mer erra</p>
      <p class="line" id="msA1390">Que nule terre ne trova</p>
      <p class="line" id="msA1391">Au nueme jor sont arivé</p>
      <p class="line" id="msA1392">Tot droit a Baudas la cité</p>
      <p class="line" id="msA1393">Qui sist sor une roce bise</p>
      <p class="line" id="msA1394">Desor le port en haut assise</p>
      <p class="line" id="msA1395">La puet on veir et esmer</p>
      <p class="line" id="msA1396">.c. lives loing quant il fait cler</p>
      <p class="line" id="msA1397">Bien sot tenir li notonier</p>
      <p class="line" id="msA1398">A la cité le droit sentier</p>
      <p class="line" id="msA1399">Çou est li pors dont le requist</p>
      <p class="line" id="msA1400">Floire quant en la mer se mist</p>
      <p class="line" id="msA1401">D'illoec porra en .iiii. jours</p>
      <p class="line" id="msA1402">D'iver que on tient as plus cours</p>
      <p class="line" id="msA1403">Venir se il n'a destourbiers</p>
      <p class="line" id="msA1404">En Babiloine o ses somiers</p>
      <p class="line" id="msA1405">Icil sa promesse demande</p>
      <p class="line" id="msA1406">Et il li done boine et grande</p>
      <p class="line" id="msA1407">.xx. mars d'or fin et .xx. d'argent</p>
      <p class="line" id="msA1408">Li fist doner joiousement</p>
      <p class="line" id="msA1409">Car vis li est k'en Paradis</p>
      <p class="line" id="msA1410">L'a mis quant il est el pais</p>
      <p class="line" id="msA1411">U s'amie cuide trover</p>
      <p class="line" id="msA1412">Que il siut par terre et par mer</p>
      <p class="line" id="msA1413">Atant sont mis hors li toursel</p>
      <p class="line" id="msA1414">Recargié sont tost et isnel</p>
      <p class="line" id="msA1415">Et sont venu a la cité</p>
      <p class="line" id="msA1416">Que tant avoient desiré</p>
      <p class="line" id="msA1417">Cies .i. borgois sont herbergié</p>
      <p class="line" id="msA1418">Qui rices hom ert u marcié</p>
      <p class="line" id="msA1419">Et notoniers et marceans</p>
      <p class="line" id="msA1420">Une nef ot qui estoit grans</p>
      <p class="line" id="msA1421">Par coi demenoit son marcié</p>
      <p class="line" id="msA1422">Et u erroit quant ert cargié</p>
      <p class="line" id="msA1423">Dedens icele nef passerent</p>
      <p class="line" id="msA1424">Li marceent qui acaterent</p>
      <p class="line" id="msA1425">Blanceflor que Floire queroit</p>
      <p class="line" id="msA1426">Por cui issi dolans estoit</p>
      <p class="line" id="msA1427">En sa maison cele nuit jurent</p>
      <p class="line" id="msA1428">Quant il hors de mer issu furent</p>
      <p class="line" id="msA1429">Il font destorser lor torsiaus</p>
      <p class="line" id="msA1430">Puis establerent lor cevaus</p>
      <p class="line" id="msA1431">Molt les fisent bien a aisier</p>
      <p class="line" id="msA1432">Et de litiere et de mangier</p>
      <p class="line" id="msA1433">En cel ostel molt bien troverent</p>
      <p class="line" id="msA1434">Trestout icou qu'il demanderent</p>
      <p class="line" id="msA1435">Fainc avaine et de boins vins</p>
      <p class="line" id="msA1436">Char salee freske et poucins</p>
      <p class="line" id="msA1437">Lor mangier fisent molt haster</p>
      <p class="line" id="msA1438">Car travillié sont de la mer</p>
      <p class="line" id="msA1439">Li pors estoit a l'amirail</p>
      <p class="line" id="msA1440">Maint home i avoit en travail</p>
      <p class="line" id="msA1441">U soit a droit u soit a tort</p>
      <p class="line" id="msA1442">Tot lor estuet mostrer au port</p>
      <p class="line" id="msA1443">Et rendre au partir lor avoir</p>
      <p class="line" id="msA1444">Por esgarder trestout por voir</p>
      <p class="line" id="msA1445">Quant cel avoir orent rendu</p>
      <p class="line" id="msA1446">Et lor mangiers aprestes fu</p>
      <p class="line" id="msA1447">Il vont laver puis sont assis</p>
      <p class="line" id="msA1448">El plus bel liu ont Floire mis</p>
      <p class="line" id="msA1449">A mangier ont molt ricement</p>
      <p class="line" id="msA1450">Si mangierent molt liement</p>
      <p class="line" id="msA1451">Mais Floire molt petit manga</p>
      <p class="line" id="msA1452">Por s'amie dont il pensa</p>
      <p class="line" id="msA1453">Li ostes la aperceu</p>
      <p class="line" id="msA1454">Qu'il n'est pas lies quant l'a veu</p>
      <p class="line" id="msA1455">Sire fait il çou m'est avis</p>
      <p class="line" id="msA1456">Por vostre avoir estes pensis</p>
      <p class="line" id="msA1457">Por la coustume qui est grant</p>
      <p class="line" id="msA1458">Jou pens tot el çou dist l'enfant</p>
      <p class="line" id="msA1459">Li ostes dist tot autretel</p>
      <p class="line" id="msA1460">Vi jou l'autrier en cest ostel</p>
      <p class="line" id="msA1461">Ci vint l'autrier une conpaigne</p>
      <p class="line" id="msA1462">De marceans jou cuit d'Espaigne</p>
      <p class="line" id="msA1463">Et amenerent a cest port</p>
      <p class="line" id="msA1464">Ce m'est avis se voir recort</p>
      <p class="line" id="msA1465">Une pucele o eus avoit</p>
      <p class="line" id="msA1466">Qui ensement se contenoit</p>
      <p class="line" id="msA1467">Ensi au mangier sospiroit</p>
      <p class="line" id="msA1468">Et .i. sien ami regretoit</p>
      <p class="line" id="msA1469">Floire est lies de la novele</p>
      <p class="line" id="msA1470">U menerent il la pucele</p>
      <p class="line" id="msA1471">Cil respont quant de ci tornerent</p>
      <p class="line" id="msA1472">En Babiloine s'en alerent</p>
      <p class="line" id="msA1473">Floire li done .i. boin mantel</p>
      <p class="line" id="msA1474">Et .i. hanap d'argent molt bel</p>
      <p class="line" id="msA1475">Sire fait il çou voel k'aies</p>
      <p class="line" id="msA1476">Et Blanceflor gré en sacies</p>
      <p class="line" id="msA1477">Car çou sacies li vois jo quere</p>
      <p class="line" id="msA1478">Emblee me fu en ma terre</p>
      <p class="line" id="msA1479">L'ostes li dist si l'en mercie</p>
      <p class="line" id="msA1480">Jesus vous renge vostre amie</p>
      <p class="line" id="msA1481">Quant de mangier sont souffissant</p>
      <p class="line" id="msA1482">Les napes ostent li serjant</p>
      <p class="line" id="msA1483">Dont font lor lis aparillier</p>
      <p class="line" id="msA1484">Puis si se sont alé coucier</p>
      <p class="line" id="msA1485">Quant Floire dort et ses cuers velle</p>
      <p class="line" id="msA1486">O Blanceflor jue et conseille</p>
      <p class="line" id="msA1487">Mais s'il dormi ce fu petit</p>
      <p class="line" id="msA1488">Au matinet quant le jor vit</p>
      <p class="line" id="msA1489">Ses conpaignons a esvillié</p>
      <p class="line" id="msA1490">Et il se sont aparillié</p>
      <p class="line" id="msA1491">Ens el droit cemin sont entré</p>
      <p class="line" id="msA1492">Vers Babiloine la cité</p>
      <p class="line" id="msA1493">Cele nuit a .i. castel jurent</p>
      <p class="line" id="msA1494">U il molt bien herbergié furent</p>
      <p class="line" id="msA1495">Et l'endemain bien par matin</p>
      <p class="line" id="msA1496">Se remetent en lor cemin</p>
      <p class="line" id="msA1497">La nuit se furent herbergié</p>
      <p class="line" id="msA1498">En .i. castel u ot marcié</p>
      <p class="line" id="msA1499">La oirent de li parler</p>
      <p class="line" id="msA1500">Par illoec le virent passer</p>
      <p class="line" id="msA1501">Au tierc jor devant la vesprer</p>
      <p class="line" id="msA1502">Parvinrent a .i. brac de mer</p>
      <p class="line" id="msA1503">L'enfer le noment el pais</p>
      <p class="line" id="msA1504">De l'autre part fu Monfelis</p>
      <p class="line" id="msA1505">Castiaus rices u cil manoient</p>
      <p class="line" id="msA1506">Qui la gent outre conduisoient</p>
      <p class="line" id="msA1507">Il ni avoit planke ne pont</p>
      <p class="line" id="msA1508">Car trop erent li gué parfont</p>
      <p class="line" id="msA1509">Mais au rivage .i. cor avoit</p>
      <p class="line" id="msA1510">Qui a .i. pel pendus estoit</p>
      <p class="line" id="msA1511">Li venant a cel cor venoient</p>
      <p class="line" id="msA1512">Et le pontonier apeloient</p>
      <p class="line" id="msA1513">Quant cil cornent et il les ot</p>
      <p class="line" id="msA1514">Si vient au plus tost que il pot</p>
      <p class="line" id="msA1515">Li maistres sist en .i. batel</p>
      <p class="line" id="msA1516">O soi cuelli le damoisel</p>
      <p class="line" id="msA1517">Li serjant o les escuiers</p>
      <p class="line" id="msA1518">En la nef traient les somiers</p>
      <p class="line" id="msA1519">Atant commencent a nagier</p>
      <p class="line" id="msA1520">Et marceant et notonier</p>
      <p class="line" id="msA1521">Li maistres esgarde l'enfant</p>
      <p class="line" id="msA1522">Gentius hom sanle a son sanlant</p>
      <p class="line" id="msA1523">Il li demande u erres vous</p>
      <p class="line" id="msA1524">Marceans sui ce vees vous</p>
      <p class="line" id="msA1525">En Babiloine voel aler</p>
      <p class="line" id="msA1526">Et por vendre et por acater</p>
      <p class="line" id="msA1527">S'en cest castel ostel aves</p>
      <p class="line" id="msA1528">Anuit mais nous i osteles</p>
      <p class="line" id="msA1529">Par foi sire fait il si ai</p>
      <p class="line" id="msA1530">Volentiers vous herbergerai</p>
      <p class="line" id="msA1531">Mais biaus amis por cel disoie</p>
      <p class="line" id="msA1532">Que morne et pensiu vous veoie</p>
      <p class="line" id="msA1533">Tot ensement vic jou owan</p>
      <p class="line" id="msA1534">N'a mie encore demi an</p>
      <p class="line" id="msA1535">Caiens une pucele entrer</p>
      <p class="line" id="msA1536">Et trestout ensement penser</p>
      <p class="line" id="msA1537">Ne sai se li apartenes</p>
      <p class="line" id="msA1538">Par ma foi vous le resanles</p>
      <p class="line" id="msA1539">Quant il l'ot si se redreça</p>
      <p class="line" id="msA1540">Sire fait il et u ala</p>
      <p class="line" id="msA1541">En Babiloine fu menee</p>
      <p class="line" id="msA1542">Et l'amiraus l'a acatee</p>
      <p class="line" id="msA1543">Trestot ensi li a conté</p>
      <p class="line" id="msA1544">Tant que il furent arivé</p>
      <p class="line" id="msA1545">O lui l'a le nuit herbergié</p>
      <p class="line" id="msA1546">Tant c'au matin a pris congié</p>
      <p class="line" id="msA1547">A son oste .c. sols dona</p>
      <p class="line" id="msA1548">Et en apres molt li pria</p>
      <p class="line" id="msA1549">S'a Babiloine a mi eust</p>
      <p class="line" id="msA1550">Qui de riens aidier li peust</p>
      <p class="line" id="msA1551">Que par enseigne li mandast</p>
      <p class="line" id="msA1552">Qu'il au besoing le consillast</p>
      <p class="line" id="msA1553">Sire fait il ains que viegnois</p>
      <p class="line" id="msA1554">En Babiloine troverois</p>
      <p class="line" id="msA1555">.i. flun molt lé et molt parfont</p>
      <p class="line" id="msA1556">Quant en ares passe le pont</p>
      <p class="line" id="msA1557">Dont troveres le pontenier</p>
      <p class="line" id="msA1558">Mes conpains est de mon mestier</p>
      <p class="line" id="msA1559">En Babiloine est rices hom</p>
      <p class="line" id="msA1560">Grant tour i a et fort maison</p>
      <p class="line" id="msA1561">De nos .ii. pors somes conpaing</p>
      <p class="line" id="msA1562">Par mi partomes le gaaing</p>
      <p class="line" id="msA1563">Icest anel li porteres</p>
      <p class="line" id="msA1564">Et de moie part li dires</p>
      <p class="line" id="msA1565">Qu'il vous conseut mius qu'il porra</p>
      <p class="line" id="msA1566">Jou cuit qu'il vous herbergera</p>
      <p class="line" id="msA1567">Atant se sont de lui parti</p>
      <p class="line" id="msA1568">Au port vienent a miedi</p>
      <p class="line" id="msA1569">Desous .i. arbre l'ont trové</p>
      <p class="line" id="msA1570">Qu'il ot au cief du port planté</p>
      <p class="line" id="msA1571">La le troevent u siet sous l'arbre</p>
      <p class="line" id="msA1572">Sor .i. perron qui fu de marbre</p>
      <p class="line" id="msA1573">Son cors ot ricemement vestu</p>
      <p class="line" id="msA1574">Preudome part quant l'ont veu</p>
      <p class="line" id="msA1575">Ja a cel pont hom ne passast</p>
      <p class="line" id="msA1576">.iiii. deniers ne li donast</p>
      <p class="line" id="msA1577">Et puis .iiii. cil a ceval</p>
      <p class="line" id="msA1578">Floire salue le vassal</p>
      <p class="line" id="msA1579">De tous les dieus l'a salué</p>
      <p class="line" id="msA1580">Et puis li a l'anel doné</p>
      <p class="line" id="msA1581">Ensegne de son conpaignon</p>
      <p class="line" id="msA1582">Qu'il le herbert en sa maison</p>
      <p class="line" id="msA1583">Et a son besoing le conseut</p>
      <p class="line" id="msA1584">Si com il s'amour avoit veut</p>
      <p class="line" id="msA1585">Cil a bien l'anel conneu</p>
      <p class="line" id="msA1586">Receu l'a molt lies en fu</p>
      <p class="line" id="msA1587">Le sien anel li a baillié</p>
      <p class="line" id="msA1588">A sa feme l'a envoié</p>
      <p class="line" id="msA1589">Que le herbert por soie amor</p>
      <p class="line" id="msA1590">Puis li a mostree sa tour</p>
      <p class="line" id="msA1591">Es les vous el castel venus</p>
      <p class="line" id="msA1592">Por l'anel fu bien receus</p>
      <p class="line" id="msA1593">Herbergies fu molt liement</p>
      <p class="line" id="msA1594">Estables i ot a talent</p>
      <p class="line" id="msA1595">Or est Floire en la cité</p>
      <p class="line" id="msA1596">U il avoit tant desiré</p>
      <p class="line" id="msA1597">Herbergies cies le pontenier</p>
      <p class="line" id="msA1598">De consel a molt grant mestier</p>
      <p class="line" id="msA1599">Car ja soit çou que venus soit</p>
      <p class="line" id="msA1600">A la cité qu'il desiroit</p>
      <p class="line" id="msA1601">Il ne set ne consel n'en a</p>
      <p class="line" id="msA1602">Comment il faire le porra</p>
      <p class="line" id="msA1603">Savoir son cuer et son corage</p>
      <p class="line" id="msA1604">Que il remange son lignage</p>
      <p class="line" id="msA1605">Et com il oirre folement</p>
      <p class="line" id="msA1606">Fait il tu ne connois la gent</p>
      <p class="line" id="msA1607">Floire ton consel u diras</p>
      <p class="line" id="msA1608">Comment oirres et que quis as</p>
      <p class="line" id="msA1609">Se t'en descuevres fols seras</p>
      <p class="line" id="msA1610">U soit a certes u a gas</p>
      <p class="line" id="msA1611">Par aucun l'amiraus l'orroit</p>
      <p class="line" id="msA1612">Qui ta folie conistroit</p>
      <p class="line" id="msA1613">Se il l'ooit toi feroit prendre</p>
      <p class="line" id="msA1614">Et en apres noier u pendre</p>
      <p class="line" id="msA1615">Fai que sages arriere va</p>
      <p class="line" id="msA1616">Tes peres feme te donra</p>
      <p class="line" id="msA1617">Del mieus de trestout son barnage</p>
      <p class="line" id="msA1618">Pucele de grant parentage</p>
      <p class="line" id="msA1619">Amors respont joi grant folie</p>
      <p class="line" id="msA1620">Raler et ci lairas t'amie</p>
      <p class="line" id="msA1621">Dont ne venis tu por li querre</p>
      <p class="line" id="msA1622">Et ça es venus de ta terre</p>
      <p class="line" id="msA1623">Dont ne te membre de l'autrier</p>
      <p class="line" id="msA1624">Que del graffe de ton graffier</p>
      <p class="line" id="msA1625">Por li ocirre te vausis</p>
      <p class="line" id="msA1626">Et or penses de ton pais</p>
      <p class="line" id="msA1627">Et se tu sans li i estoies</p>
      <p class="line" id="msA1628">Voelles u non ça revenroies</p>
      <p class="line" id="msA1629">Porroies tu dont sans li vivre</p>
      <p class="line" id="msA1630">Se tel cuides dont es tu yvre</p>
      <p class="line" id="msA1631">Tos lors del mont ne tos l'avoir</p>
      <p class="line" id="msA1632">Ne te feroit sans li manoir</p>
      <p class="line" id="msA1633">Remain ci que sages feras</p>
      <p class="line" id="msA1634">Puet estre encor le raveras</p>
      <p class="line" id="msA1635">N'est mie legiere a garder</p>
      <p class="line" id="msA1636">La beste qui se veut embler</p>
      <p class="line" id="msA1637">S'ele ti set engien querra</p>
      <p class="line" id="msA1638">S'ele puet a toi parlera</p>
      <p class="line" id="msA1639">Maint engien a amors trové</p>
      <p class="line" id="msA1640">Et avoie maint esgaré</p>
      <p class="line" id="msA1641">Li vilains dist que Dieus labeure</p>
      <p class="line" id="msA1642">Quant il li plaist en molt peu d'eure</p>
      <p class="line" id="msA1643">Itel bataille en lui avoit</p>
      <p class="line" id="msA1644">Amors forment le destraignoit</p>
      <p class="line" id="msA1645">Atant es vous l'oste venu</p>
      <p class="line" id="msA1646">Quant a veu Floire si mu</p>
      <p class="line" id="msA1647">Francement l'a mis a raison</p>
      <p class="line" id="msA1648">Damoisiaus sire gentius hom</p>
      <p class="line" id="msA1649">Estes vous de rien courecies</p>
      <p class="line" id="msA1650">En estes vous bien herbegies</p>
      <p class="line" id="msA1651">Se rien vees qui vous desplaise</p>
      <p class="line" id="msA1652">Amende iert se j'en ai aise</p>
      <p class="line" id="msA1653">Sire fait il vous dites bien</p>
      <p class="line" id="msA1654">Vostre merci mais nule rien</p>
      <p class="line" id="msA1655">D'endroit l'ostel ne me desplaist</p>
      <p class="line" id="msA1656">Mais a mon Diu pri qu'il me laist</p>
      <p class="line" id="msA1657">Biaus dous sire guerredoner</p>
      <p class="line" id="msA1658">Vostre ostage vo bel parler</p>
      <p class="line" id="msA1659">Sire dist il jou sui pensis</p>
      <p class="line" id="msA1660">De mon marcié que j'ai enquis</p>
      <p class="line" id="msA1661">Molt par m'en crien que jou nel truisse</p>
      <p class="line" id="msA1662">Et se le truis k'avoir nel puisse</p>
      <p class="line" id="msA1663">Li ostes fu molt gentius hom</p>
      <p class="line" id="msA1664">Sire fait il nos mangieron</p>
      <p class="line" id="msA1665">Apres se jou puis et jou sai</p>
      <p class="line" id="msA1666">Volentiers vous consillerai</p>
      <p class="line" id="msA1667">Lors le laissent si vont mangier</p>
      <p class="line" id="msA1668">L'ostes apele sa moullier</p>
      <p class="line" id="msA1669">Dame honeres cest damoisel</p>
      <p class="line" id="msA1670">Veistes vous onques tant bel</p>
      <p class="line" id="msA1671">L'ostes et sa feme au cler vis</p>
      <p class="line" id="msA1672">Entraus .ii. ont lues Floire assis</p>
      <p class="line" id="msA1673">Molt se font servir ricement</p>
      <p class="line" id="msA1674">En boins vaissiaus d'or et d'argent</p>
      <p class="line" id="msA1675">Cler vin et piument et claré</p>
      <p class="line" id="msA1676">Et boin bogeraste et anné</p>
      <p class="line" id="msA1677">De boin mangier ont a fuison</p>
      <p class="line" id="msA1678">Et vollilles et venison</p>
      <p class="line" id="msA1679">Lardes de cerf et de sengler</p>
      <p class="line" id="msA1680">Ont a mangier sans refuser</p>
      <p class="line" id="msA1681">Grues et gantes et hairons</p>
      <p class="line" id="msA1682">Pertris bistardes et plongons</p>
      <p class="line" id="msA1683">Tout en orent a remanant</p>
      <p class="line" id="msA1684">Quant del mangier sont soffissant</p>
      <p class="line" id="msA1685">Adont fait aporter le fruit</p>
      <p class="line" id="msA1686">Li ostes Daires par deduit</p>
      <p class="line" id="msA1687">Puns de grenat figes et poires</p>
      <p class="line" id="msA1688">Et avoec fu molt boins li boires</p>
      <p class="line" id="msA1689">Peskes castaignes a plenté</p>
      <p class="line" id="msA1690">Car molt en ont en cel regné</p>
      <p class="line" id="msA1691">Douc fruit manguent douc vin boivent</p>
      <p class="line" id="msA1692">Tot lié se font si se renvoisent</p>
      <p class="line" id="msA1693">Floire a le coupe esgardee</p>
      <p class="line" id="msA1694">Qui por Blanceflor fu donee</p>
      <p class="line" id="msA1695">Qui devant lui fu tote plaine</p>
      <p class="line" id="msA1696">De plus cler vin que n'est fontaine</p>
      <p class="line" id="msA1697">Helaine i ert comment Paris</p>
      <p class="line" id="msA1698">Le tint par le main ses amis</p>
      <p class="line" id="msA1699">El regarder qu'il fist l'ymage</p>
      <p class="line" id="msA1700">Amors ralume son corage</p>
      <p class="line" id="msA1701">Se li dist or aies envie</p>
      <p class="line" id="msA1702">Ci en maine Paris s'amie</p>
      <p class="line" id="msA1703">Ha Dieus verrai jou ja le jor</p>
      <p class="line" id="msA1704">K'ensi en maigne Blanceflor</p>
      <p class="line" id="msA1705">Diva Floires apres mangier</p>
      <p class="line" id="msA1706">Te doit tes ostes consillier</p>
      <p class="line" id="msA1707">Li lons mangiers l'a bien grevé</p>
      <p class="line" id="msA1708">La dame l'a bien esgardé</p>
      <p class="line" id="msA1709">K'en son corage a grant estrif</p>
      <p class="line" id="msA1710">Tristre le voit morne et pensif</p>
      <p class="line" id="msA1711">Aval la face clere et tendre</p>
      <p class="line" id="msA1712">Voit les larmes del cuer descendre</p>
      <p class="line" id="msA1713">Pitié en a si l'a moustré</p>
      <p class="line" id="msA1714">A son signor et l'a bouté</p>
      <p class="line" id="msA1715">Les napes fait oster des dois</p>
      <p class="line" id="msA1716">Tout se lievent ne mais k'aus trois</p>
      <p class="line" id="msA1717">Puis li a dit damoisiaus sire</p>
      <p class="line" id="msA1718">Se vous aves ne duel ne ire</p>
      <p class="line" id="msA1719">Por coi penses dites le moi</p>
      <p class="line" id="msA1720">Je vous consillerai par foi</p>
      <p class="line" id="msA1721">Vostre estre ne me celes pas</p>
      <p class="line" id="msA1722">Molt me sanle que çou soit gas</p>
      <p class="line" id="msA1723">Que vos dras vendes a detail</p>
      <p class="line" id="msA1724">D'autre marcié aves travail</p>
      <p class="line" id="msA1725">Sire fait Licoris par foi</p>
      <p class="line" id="msA1726">Çou m'est avis quant jou le voi</p>
      <p class="line" id="msA1727">Que çou soit Blanceflor la bele</p>
      <p class="line" id="msA1728">Jou cuit qu'ele est sa suer jumele</p>
      <p class="line" id="msA1729">Tel vis tel cors et tel sanlant</p>
      <p class="line" id="msA1730">Com ele avoit a cest enfant</p>
      <p class="line" id="msA1731">Jou cuit qu'il sont procain parant</p>
      <p class="line" id="msA1732">Car a merveille sont sanlant</p>
      <p class="line" id="msA1733">Ele fu çaiens .xv. jours</p>
      <p class="line" id="msA1734">Ses confors fu regres et plors</p>
      <p class="line" id="msA1735">Floire .i. sien ami regretoit</p>
      <p class="line" id="msA1736">Et nuit et jor por lui ploroit</p>
      <p class="line" id="msA1737">Quant ele de çaiens torna</p>
      <p class="line" id="msA1738">Et li amirals l'acata</p>
      <p class="line" id="msA1739">Cius est ses frere u ses amis</p>
      <p class="line" id="msA1740">Quant Flores l'ot si sesbahi</p>
      <p class="line" id="msA1741">Isnelement li respondi</p>
      <p class="line" id="msA1742">Et dist non frere mais ami</p>
      <p class="line" id="msA1743">De çou k'ot dit se repenti</p>
      <p class="line" id="msA1744">Mais freres dame jou mesdi</p>
      <p class="line" id="msA1745">Dame merci oublies iere</p>
      <p class="line" id="msA1746">Ele est ma suer et jou ses frere</p>
      <p class="line" id="msA1747">Amis dist Daires ne cremes</p>
      <p class="line" id="msA1748">Par mi le voir vous en ales</p>
      <p class="line" id="msA1749">Se vous la dansele queres</p>
      <p class="line" id="msA1750">Sacies por voir cui fius seres</p>
      <p class="line" id="msA1751">Sire fait il por Diu merci</p>
      <p class="line" id="msA1752">Fius de roi sui je vous afi</p>
      <p class="line" id="msA1753">Et Blanceflor si est m'amie</p>
      <p class="line" id="msA1754">Emblee me fu par envie</p>
      <p class="line" id="msA1755">Sivie l'ai par ces regnes</p>
      <p class="line" id="msA1756">Entrepris sui et enganes</p>
      <p class="line" id="msA1757">Rices hom sui d'or et d'argent</p>
      <p class="line" id="msA1758">Si vous en donrai largement</p>
      <p class="line" id="msA1759">Se de cest plait me consillies</p>
      <p class="line" id="msA1760">Biau sire de verté le sacies</p>
      <p class="line" id="msA1761">Çou est la fins u jou l'arai</p>
      <p class="line" id="msA1762">U por s'amor de duel morrai</p>
      <p class="line" id="msA1763">Daires li dist çou est damage</p>
      <p class="line" id="msA1764">Se vous mores por tel folage</p>
      <p class="line" id="msA1765">De çou ne m'os jou pas vanter</p>
      <p class="line" id="msA1766">Que j'en face consel doner</p>
      <p class="line" id="msA1767">Li mieus que jou en face oies</p>
      <p class="line" id="msA1768">Se vous içou faire volies</p>
      <p class="line" id="msA1769">Mais bien sai vous nel feries mie</p>
      <p class="line" id="msA1770">Puet estre k'en perdries la vie</p>
      <p class="line" id="msA1771">Car se l'amirals l'ooit dire</p>
      <p class="line" id="msA1772">Livrer vous feroit a martire</p>
      <p class="line" id="msA1773">Il ni a roi en cest pais</p>
      <p class="line" id="msA1774">Se autretel plait avoit quis</p>
      <p class="line" id="msA1775">Qui par force ne por avoir</p>
      <p class="line" id="msA1776">Ja l'akieuast si com j'espoir</p>
      <p class="line" id="msA1777">Ne engien ne encantement</p>
      <p class="line" id="msA1778">A li veoir ne vaut nient</p>
      <p class="line" id="msA1779">Se trestoutes les gens del mont</p>
      <p class="line" id="msA1780">Qui onques furent et or sont</p>
      <p class="line" id="msA1781">Par force tolir le voloient</p>
      <p class="line" id="msA1782">A l'amirail tot i fauroient</p>
      <p class="line" id="msA1783">Li amiraus en sa justice</p>
      <p class="line" id="msA1784">.c. et .l. rois a mise</p>
      <p class="line" id="msA1785">Se il les mande en Babiloine</p>
      <p class="line" id="msA1786">Tot i venront sans nul essoine</p>
      <p class="line" id="msA1787">Babiloine si com jou pens</p>
      <p class="line" id="msA1788">Dure .xx. lives de tos sens</p>
      <p class="line" id="msA1789">Li murs qui le clot n'est plus bas</p>
      <p class="line" id="msA1790">Tot entor est fais a compas</p>
      <p class="line" id="msA1791">Et est fais trestous d'un mortier</p>
      <p class="line" id="msA1792">Qui ne doute pikois d'acier</p>
      <p class="line" id="msA1793">Si a .xv. toises de haut</p>
      <p class="line" id="msA1794">De nule part ne crient assaut</p>
      <p class="line" id="msA1795">Et tot entor a .viͯjͯ. portes</p>
      <p class="line" id="msA1796">Tors a desus larges et fortes</p>
      <p class="line" id="msA1797">A totes est la foire plaine</p>
      <p class="line" id="msA1798">En tous les jors de la semaine</p>
      <p class="line" id="msA1799">En Babiloine ça dedens</p>
      <p class="line" id="msA1800">A tors faites plus de .vii. cens</p>
      <p class="line" id="msA1801">U mainent li baron casé</p>
      <p class="line" id="msA1802">Qui enforcent molt la cité</p>
      <p class="line" id="msA1803">La plus foible ne la menor</p>
      <p class="line" id="msA1804">Ne doute roi ne aumaçor</p>
      <p class="line" id="msA1805">Neis l'empereres de Rome</p>
      <p class="line" id="msA1806">Ni feroit vaillant une pome</p>
      <p class="line" id="msA1807">Par force nus hom ne par gerre</p>
      <p class="line" id="msA1808">Ne porroit Blanceflor conquerre</p>
      <p class="line" id="msA1809">Encontre engien rest si gardee</p>
      <p class="line" id="msA1810">Par larron ne puet estre enblee</p>
      <p class="line" id="msA1811">Enmi liu de ceste cité</p>
      <p class="line" id="msA1812">A une tor d'antiquité</p>
      <p class="line" id="msA1813">.cc. toises haute et .c. lee</p>
      <p class="line" id="msA1814">Roonde comme keminee</p>
      <p class="line" id="msA1815">Tote est de vert quarrel de marbre</p>
      <p class="line" id="msA1816">Coverte a vause tot sans arbre</p>
      <p class="line" id="msA1817">Haute est amont comme clokier</p>
      <p class="line" id="msA1818">Li torpins est desus dormier</p>
      <p class="line" id="msA1819">Longe est .lx. pies l'aguille</p>
      <p class="line" id="msA1820">Del millor or qui soit en Puille</p>
      <p class="line" id="msA1821">Et el torpin qui est desus</p>
      <p class="line" id="msA1822">A bien .c. mars d'or fin u plus</p>
      <p class="line" id="msA1823">Deseur siet par encantement</p>
      <p class="line" id="msA1824">.i. escarboucles qui resplent</p>
      <p class="line" id="msA1825">Assi i est par grant consel</p>
      <p class="line" id="msA1826">Par nuit reluist comme solel</p>
      <p class="line" id="msA1827">Tot environ par la cité</p>
      <p class="line" id="msA1828">Par nuit obscure a tel clarté</p>
      <p class="line" id="msA1829">Que il n'estuet a nul garçon</p>
      <p class="line" id="msA1830">Porter lanterne ne brandon</p>
      <p class="line" id="msA1831">Soit chevaliers ne marceant</p>
      <p class="line" id="msA1832">Ne autres qui rien voist querant</p>
      <p class="line" id="msA1833">Se par nuit vient en la cité</p>
      <p class="line" id="msA1834">De nule part n'ert esgaré</p>
      <p class="line" id="msA1835">U soit sor terre u soit sor mer</p>
      <p class="line" id="msA1836">De nule part n'estuet douter</p>
      <p class="line" id="msA1837">Quant de .xx. lives le verra</p>
      <p class="line" id="msA1838">A une pres li samblera</p>
      <p class="line" id="msA1839">En cele tor a .ii. estages</p>
      <p class="line" id="msA1840">Cil qui l'assist molt par fu sages</p>
      <p class="line" id="msA1841">Li pavement de marbre sont</p>
      <p class="line" id="msA1842">Ne nul soustenement n'en ont</p>
      <p class="line" id="msA1843">Les .ii. desus fors d'un piler</p>
      <p class="line" id="msA1844">Qui par celi estuet passer</p>
      <p class="line" id="msA1845">Li pilers sort du fondement</p>
      <p class="line" id="msA1846">Dusqu'a l'aguille en haut s'estent</p>
      <p class="line" id="msA1847">U marbre cler comme cristal</p>
      <p class="line" id="msA1848">Dedens a .i. bien fait canal</p>
      <p class="line" id="msA1849">Par desus monte une fontaine</p>
      <p class="line" id="msA1850">Dont l'eve est molt clere et molt saine</p>
      <p class="line" id="msA1851">Desi c'amont el tierc estage</p>
      <p class="line" id="msA1852">Li engignieres fu molt sage</p>
      <p class="line" id="msA1853">El tierc fait l'eve retorner</p>
      <p class="line" id="msA1854">De l'autre part par le piler</p>
      <p class="line" id="msA1855">En cascun estage se trait</p>
      <p class="line" id="msA1856">L'eve par le conduit et vait</p>
      <p class="line" id="msA1857">Les dames qui en l'autre sont</p>
      <p class="line" id="msA1858">En prendent quant mestier en ont</p>
      <p class="line" id="msA1859">Et es estages cambres a</p>
      <p class="line" id="msA1860">Dusc'a .vii. vins ja ne verra</p>
      <p class="line" id="msA1861">Nus hom morteus plus delitable</p>
      <p class="line" id="msA1862">Li piler sont testout de marbre</p>
      <p class="line" id="msA1863">Et de plaitoine est la closure</p>
      <p class="line" id="msA1864">D'un arbre cier qui tostans dure</p>
      <p class="line" id="msA1865">De myrre et ausi de benus</p>
      <p class="line" id="msA1866">Sont les fenestres tot li plus</p>
      <p class="line" id="msA1867">Tot çou fist quere a grant travail</p>
      <p class="line" id="msA1868">Por metre en sa tor l'amirail</p>
      <p class="line" id="msA1869">Car la u est serpens ne wiure</p>
      <p class="line" id="msA1870">N'autre vermine ni puet vivre</p>
      <p class="line" id="msA1871">Li cieus desus qui ferme au mur</p>
      <p class="line" id="msA1872">Est pains a or et a azur</p>
      <p class="line" id="msA1873">Molt a apris de l'escriture</p>
      <p class="line" id="msA1874">Qui puet savoir de la painture</p>
      <p class="line" id="msA1875">Li fait i sont des ancissours</p>
      <p class="line" id="msA1876">Les proueces et les estours</p>
      <p class="line" id="msA1877">En cascune a une pucele</p>
      <p class="line" id="msA1878">Li amirals mise novele</p>
      <p class="line" id="msA1879">Tele com lui vient a plaisir</p>
      <p class="line" id="msA1880">La l'a fait metre et bien servir</p>
      <p class="line" id="msA1881">De l'un estage en l'autre vont</p>
      <p class="line" id="msA1882">Par les degres qui fait i sont</p>
      <p class="line" id="msA1883">El moien estage a .i. huis</p>
      <p class="line" id="msA1884">En une loge qui vait juis</p>
      <p class="line" id="msA1885">Tot a degres aval cavé</p>
      <p class="line" id="msA1886">Droit en le cambre l'amiré</p>
      <p class="line" id="msA1887">Vont les puceles por servir</p>
      <p class="line" id="msA1888">L'amirail tot a son plaisir</p>
      <p class="line" id="msA1889">Par cel degré vienent et vont</p>
      <p class="line" id="msA1890">Les puceles que il semont</p>
      <p class="line" id="msA1891">En la tor a .viͯjͯ. puceles</p>
      <p class="line" id="msA1892">Qui molt sont avenans et beles</p>
      <p class="line" id="msA1893">De grant parage sont iceles</p>
      <p class="line" id="msA1894">Por çou qu'eles sont forment beles</p>
      <p class="line" id="msA1895">La tors u sont les damoiseles</p>
      <p class="line" id="msA1896">A a non la tors as puceles</p>
      <p class="line" id="msA1897">Trestoutes celes qui i sont</p>
      <p class="line" id="msA1898">.ii. et .ii. son service font</p>
      <p class="line" id="msA1899">Iceles .ii. que il eslit</p>
      <p class="line" id="msA1900">A son lever et a son lit</p>
      <p class="line" id="msA1901">L'une sert de l'eve doner</p>
      <p class="line" id="msA1902">Et la tovaile tient son per</p>
      <p class="line" id="msA1903">Les gardes qui en la tor sont</p>
      <p class="line" id="msA1904">Les genitaires pas n'en ont</p>
      <p class="line" id="msA1905">.iii. en a el cief d'un estage</p>
      <p class="line" id="msA1906">Estre le maistre le plus sage</p>
      <p class="line" id="msA1907">Cil est cruels molt durement</p>
      <p class="line" id="msA1908">Por çou le criement molt forment</p>
      <p class="line" id="msA1909">Del mangier sert et del lit faire</p>
      <p class="line" id="msA1910">Li mastins est fel deputaire</p>
      <p class="line" id="msA1911">Cil qui garde l'uis de la tour</p>
      <p class="line" id="msA1912">Set bien quant il est nuis u jour</p>
      <p class="line" id="msA1913">Içou vous di jou sans fauser</p>
      <p class="line" id="msA1914">De çou ne l'estuet pas pener</p>
      <p class="line" id="msA1915">En son puing tient cascuns une arme</p>
      <p class="line" id="msA1916">U misericorde u gisarme</p>
      <p class="line" id="msA1917">Devant l'uis metent .i. arvol</p>
      <p class="line" id="msA1918">De l'uis garder ne sont pas fol</p>
      <p class="line" id="msA1919">Car n'est oisiaus trestout sans gas</p>
      <p class="line" id="msA1920">Qui par son vol i peust pas</p>
      <p class="line" id="msA1921">Entrer por cose qu'il fesist</p>
      <p class="line" id="msA1922">Puis que cil li contredesist</p>
      <p class="line" id="msA1923">De cel portier vous dirai voir</p>
      <p class="line" id="msA1924">Il a en lui molt grant savoir</p>
      <p class="line" id="msA1925">Li rois l'aime molt de son cuer</p>
      <p class="line" id="msA1926">Mais s'il seust çou a nul fuer</p>
      <p class="line" id="msA1927">Que cil eust vers lui boisie</p>
      <p class="line" id="msA1928">Ne l'eust pas laiens laissie</p>
      <p class="line" id="msA1929">Icil portiers fu molt gaillars</p>
      <p class="line" id="msA1930">Et si fu il molt bien musars</p>
      <p class="line" id="msA1931">Çou vous os bien a creanter</p>
      <p class="line" id="msA1932">Com vous orres ancui conter</p>
      <p class="line" id="msA1933">Si com Floire par son avoir</p>
      <p class="line" id="msA1934">Le decut çou vous di por voir</p>
      <p class="line" id="msA1935">Or le laissons de lui ester</p>
      <p class="line" id="msA1936">De l'oste vous vaurai conter</p>
      <p class="line" id="msA1937">Qui de deviser se penoit</p>
      <p class="line" id="msA1938">Tout icou que veu avoit</p>
      <p class="line" id="msA1939">Adont li dist tot de rekief</p>
      <p class="line" id="msA1940">Floire dist il ne te soit grief</p>
      <p class="line" id="msA1941">De cel portier bien te voel dire</p>
      <p class="line" id="msA1942">Qui si garde l'uis et remire</p>
      <p class="line" id="msA1943">Se nisun home voit garder</p>
      <p class="line" id="msA1944">Sus en la tor por espier</p>
      <p class="line" id="msA1945">Par si que il n'en ait congié</p>
      <p class="line" id="msA1946">De l'amirail est tout jugié</p>
      <p class="line" id="msA1947">Ains qu'il se parte de la place</p>
      <p class="line" id="msA1948">Tot sans parole et sans manace</p>
      <p class="line" id="msA1949">Se il veut tot le reubera</p>
      <p class="line" id="msA1950">Et sans amende le batra</p>
      <p class="line" id="msA1951">Car de l'amirail a congié</p>
      <p class="line" id="msA1952">Por çou est si outrecuidié</p>
      <p class="line" id="msA1953">Et il molt bien garde se prent</p>
      <p class="line" id="msA1954">Que nus hom en la tor laiens</p>
      <p class="line" id="msA1955">Ne puet metre le pié sans li</p>
      <p class="line" id="msA1956">Por çou est il si signori</p>
      <p class="line" id="msA1957">.iiii. gaites a en la tour</p>
      <p class="line" id="msA1958">Qui veillent le nuit et le jour</p>
      <p class="line" id="msA1959">De ces gaites vous di por voir</p>
      <p class="line" id="msA1960">Que il en ont molt grant avoir</p>
      <p class="line" id="msA1961">Por çou que le doivent garder</p>
      <p class="line" id="msA1962">Et il s'en voelent molt pener</p>
      <p class="line" id="msA1963">Se riens i voient aprocier</p>
      <p class="line" id="msA1964">A ceus dedens le vont noncier</p>
      <p class="line" id="msA1965">Li amirals tel costume a</p>
      <p class="line" id="msA1966">Que une feme o lui tenra</p>
      <p class="line" id="msA1967">.i. an plenier et noient plus</p>
      <p class="line" id="msA1968">Puis demande les sers desus</p>
      <p class="line" id="msA1969">Dont li fera le cief trencier</p>
      <p class="line" id="msA1970">Ne veut que clerc ne chevalier</p>
      <p class="line" id="msA1971">Ait la feme qu'il a eue</p>
      <p class="line" id="msA1972">A la dame est l'onors rendue</p>
      <p class="line" id="msA1973">Apres quant il veut l'autre prendre</p>
      <p class="line" id="msA1974">Voiant tos les sers fait descendre</p>
      <p class="line" id="msA1975">Les puceles en .i. vergié</p>
      <p class="line" id="msA1976">Cascune en a son cuer irié</p>
      <p class="line" id="msA1977">Car l'onor doutent por la mort</p>
      <p class="line" id="msA1978">K'apres en ont sans nul restort</p>
      <p class="line" id="msA1979">Or deves del vergier oïr</p>
      <p class="line" id="msA1980">Por coi les fait illuec venir</p>
      <p class="line" id="msA1981">Li vergiers est et biaus et grans</p>
      <p class="line" id="msA1982">Nust n'est si biaus ne si vaillans</p>
      <p class="line" id="msA1983">De l'une part est clos de mur</p>
      <p class="line" id="msA1984">Tot paint a or et a asur</p>
      <p class="line" id="msA1985">Et desus encontre .i. cretel</p>
      <p class="line" id="msA1986">Par devers destre a .i. oisel</p>
      <p class="line" id="msA1987">D'arain est trestous tresjetes</p>
      <p class="line" id="msA1988">Onques mais ne fu veus tes</p>
      <p class="line" id="msA1989">Quant il vente si fait douc cri</p>
      <p class="line" id="msA1990">Que onques nus hom tel n'oi</p>
      <p class="line" id="msA1991">Si ne fu ainc beste tant fiere</p>
      <p class="line" id="msA1992">Se de son cant ot la maniere</p>
      <p class="line" id="msA1993">Lupars ne tygre ne lion</p>
      <p class="line" id="msA1994">Qu'il n'en soient en soupeçon</p>
      <p class="line" id="msA1995">Quant li oisiaus a grignor vent</p>
      <p class="line" id="msA1996">Adont cante plus doucement</p>
      <p class="line" id="msA1997">Et el vergier au tans seri</p>
      <p class="line" id="msA1998">Des oisiaus i a si douc cri</p>
      <p class="line" id="msA1999">Et tant de faus et tant de vrais</p>
      <p class="line" id="msA2000">Merles et calendres et gais</p>
      <p class="line" id="msA2001">Et estorniaus et rosignos</p>
      <p class="line" id="msA2002">Et pincones et espringos</p>
      <p class="line" id="msA2003">Et autres oisiaus qui i sont</p>
      <p class="line" id="msA2004">Par le vergier grant joie font</p>
      <p class="line" id="msA2005">Qui les sons ot et l'estormie</p>
      <p class="line" id="msA2006">Molt est dolans qu'il n'a s'amie</p>
      <p class="line" id="msA2007">De l'autre part ce m'est avis</p>
      <p class="line" id="msA2008">Court uns flueves de Paradis</p>
      <p class="line" id="msA2009">Qui Eufrates est apeles</p>
      <p class="line" id="msA2010">De çou est bien avirones</p>
      <p class="line" id="msA2011">Issi que riens ni puet passer</p>
      <p class="line" id="msA2012">Se par desus ne veut voler</p>
      <p class="line" id="msA2013">En icele eve de manieres</p>
      <p class="line" id="msA2014">Trueve on precieuses pieres</p>
      <p class="line" id="msA2015">Saffirs i a et calcidoines</p>
      <p class="line" id="msA2016">Boines jagonses et sardoines</p>
      <p class="line" id="msA2017">Rubis et jaspes et cristaus</p>
      <p class="line" id="msA2018">Et topasses et boins esmaus</p>
      <p class="line" id="msA2019">Et autres que nomer ne sai</p>
      <p class="line" id="msA2020">Car pas oï nomer nes ai</p>
      <p class="line" id="msA2021">Li vergiers est tostans floris</p>
      <p class="line" id="msA2022">Et des oisiaus i a grans cris</p>
      <p class="line" id="msA2023">Il n'a soussiel arbre tant cier</p>
      <p class="line" id="msA2024">Benus plantoine n'aliier</p>
      <p class="line" id="msA2025">Ente nule ne boins figiers</p>
      <p class="line" id="msA2026">Peskiers ne periers ne noiers</p>
      <p class="line" id="msA2027">Autre cier arbre qui fruit port</p>
      <p class="line" id="msA2028">Dont il n'ait asses en cel ort</p>
      <p class="line" id="msA2029">Poivre canele et garingal</p>
      <p class="line" id="msA2030">Encens girofle et citoual</p>
      <p class="line" id="msA2031">Et des autres espisses asses</p>
      <p class="line" id="msA2032">I a qui flairent molt soues</p>
      <p class="line" id="msA2033">Il n'a home mon essient</p>
      <p class="line" id="msA2034">Entre Orient et Occident</p>
      <p class="line" id="msA2035">Qui ens est et sent les odors</p>
      <p class="line" id="msA2036">Et des espisses et des flors</p>
      <p class="line" id="msA2037">Et des oisiaus oist les sons</p>
      <p class="line" id="msA2038">Et haus et bas les gresillons</p>
      <p class="line" id="msA2039">Por la douçor li est avis</p>
      <p class="line" id="msA2040">Des sons qu'il est en Paradis</p>
      <p class="line" id="msA2041">En miliu sort une fontaine</p>
      <p class="line" id="msA2042">En .i. prael et clere et saine</p>
      <p class="line" id="msA2043">En quarel est fais li canal</p>
      <p class="line" id="msA2044">De blanc argent et de cristal</p>
      <p class="line" id="msA2045">.i. arbre i a desus planté</p>
      <p class="line" id="msA2046">Plus bel ne virent home né</p>
      <p class="line" id="msA2047">Por çou que tos jors i a flors</p>
      <p class="line" id="msA2048">L'apele on l'arbre d'amors</p>
      <p class="line" id="msA2049">L'une revient quant l'autre ciet</p>
      <p class="line" id="msA2050">Par grant engien l'arbres i siet</p>
      <p class="line" id="msA2051">Car li arbres est tos vermeus</p>
      <p class="line" id="msA2052">De çou ot cil molt bons conseus</p>
      <p class="line" id="msA2053">Qui le planta k'a l'asseoir</p>
      <p class="line" id="msA2054">Fu fais l'engiens si com j'espoir</p>
      <p class="line" id="msA2055">Au main quant lieve li soleus</p>
      <p class="line" id="msA2056">En l'arbre fiert trestos vermeus</p>
      <p class="line" id="msA2057">Cil arbres est si engignies</p>
      <p class="line" id="msA2058">Que tostans est de flors cargies</p>
      <p class="line" id="msA2059">Quant li amirals veut coisir</p>
      <p class="line" id="msA2060">Des puceles c'on fait venir</p>
      <p class="line" id="msA2061">Au ruissel de la fontenele</p>
      <p class="line" id="msA2062">Dont de fin or est la gravele</p>
      <p class="line" id="msA2063">Quant passer doivent le canal</p>
      <p class="line" id="msA2064">Qui fais est d'or et de cristal</p>
      <p class="line" id="msA2065">Outre en vont ordeneement</p>
      <p class="line" id="msA2066">Et au passer molt gentement</p>
      <p class="line" id="msA2067">Et a sa gent i fait entendre</p>
      <p class="line" id="msA2068">Grant mervelle i puet on aprendre</p>
      <p class="line" id="msA2069">Car quant il i passe pucele</p>
      <p class="line" id="msA2070">Lors est li eve clere et bele</p>
      <p class="line" id="msA2071">Au trespasser de feme eüe</p>
      <p class="line" id="msA2072">L'eve en est lues tote meue</p>
      <p class="line" id="msA2073">Oïr poes molt grant merveille</p>
      <p class="line" id="msA2074">A cui nule ne s'apareille</p>
      <p class="line" id="msA2075">Cele qui puet estre provee</p>
      <p class="line" id="msA2076">Desfaite est et en fu jetee</p>
      <p class="line" id="msA2077">Apres les fait totes passer</p>
      <p class="line" id="msA2078">Desous l'arbre por arester</p>
      <p class="line" id="msA2079">Por bien savoir laquele ara</p>
      <p class="line" id="msA2080">Cele sor cui la flors carra</p>
      <p class="line" id="msA2081">Li arbres est de tel maniere</p>
      <p class="line" id="msA2082">Sor cui karra la flors premiere</p>
      <p class="line" id="msA2083">Eneslepas iert coronee</p>
      <p class="line" id="msA2084">Et dame du pais clamee</p>
      <p class="line" id="msA2085">S'el n'ocioit a grant honor</p>
      <p class="line" id="msA2086">Et si l'amoit comme s'oissor</p>
      <p class="line" id="msA2087">Desi a l'an que jou ai dit</p>
      <p class="line" id="msA2088">Adont le viole et ocit</p>
      <p class="line" id="msA2089">Et se il a o soi pucele</p>
      <p class="line" id="msA2090">Que il mieus aimez soit plus bele</p>
      <p class="line" id="msA2091">Sor li fait par encantement</p>
      <p class="line" id="msA2092">La flor cair a son talent</p>
      <p class="line" id="msA2093">Dui en .i. mois li jors sera</p>
      <p class="line" id="msA2094">Que ses barons assanlera</p>
      <p class="line" id="msA2095">Tot icil qui sont de sa geste</p>
      <p class="line" id="msA2096">Car a cel jor tenra sa feste</p>
      <p class="line" id="msA2097">Blanceflor dist k'adont prendra</p>
      <p class="line" id="msA2098">Sor totes autres ciere l'a</p>
      <p class="line" id="msA2099">Es .vii. vins n'a si bele flor</p>
      <p class="line" id="msA2100">Por çou le vut prendre a oissor</p>
      <p class="line" id="msA2101">Il desire molt son servise</p>
      <p class="line" id="msA2102">Tote s'entente a en li mise</p>
      <p class="line" id="msA2103">Le terme het qui tant demeure</p>
      <p class="line" id="msA2104">Ja ne cuide que viegne l'eure</p>
      <p class="line" id="msA2105">Floire respont sire merci</p>
      <p class="line" id="msA2106">Dont sui jou mors s'il est ensi</p>
      <p class="line" id="msA2107">Car s'est espouse l'amirail</p>
      <p class="line" id="msA2108">Dont sai bien k'a estros i fail</p>
      <p class="line" id="msA2109">Daires biaus ostes que ferai</p>
      <p class="line" id="msA2110">Par mon cief calenge i metrai</p>
      <p class="line" id="msA2111">Et moi k'en caut se perc ma vie</p>
      <p class="line" id="msA2112">Quant jou pardu arai m'amie</p>
      <p class="line" id="msA2113">Daires respont puis que jou voi</p>
      <p class="line" id="msA2114">K'en vostre cuer a tel effroi</p>
      <p class="line" id="msA2115">Que vous ne caut de vostre vie</p>
      <p class="line" id="msA2116">Se le perdes por vostre amie</p>
      <p class="line" id="msA2117">Or m'escoutes si vous dirai</p>
      <p class="line" id="msA2118">Le millor consel que jou fai</p>
      <p class="line" id="msA2119">Demain ires droit a la tor</p>
      <p class="line" id="msA2120">Con se fuissies engigneor</p>
      <p class="line" id="msA2121">Quans pies est lee mesures</p>
      <p class="line" id="msA2122">A la hautor garde prendes</p>
      <p class="line" id="msA2123">Li portiers a le cuer felon</p>
      <p class="line" id="msA2124">Sempres vous metra a araison</p>
      <p class="line" id="msA2125">Et vous par engien respondes</p>
      <p class="line" id="msA2126">Que contrefaire le voles</p>
      <p class="line" id="msA2127">Quant vous seres en vostre terre</p>
      <p class="line" id="msA2128">Car ni venistes por el querre</p>
      <p class="line" id="msA2129">Puet estre a vous s'acointera</p>
      <p class="line" id="msA2130">Des eskes a vous juera</p>
      <p class="line" id="msA2131">Car il molt volentiers i juie</p>
      <p class="line" id="msA2132">Quant trueve a cui molt se deduie</p>
      <p class="line" id="msA2133">Et vous en vostre mance ares</p>
      <p class="line" id="msA2134">.c. onces d'or que porteres</p>
      <p class="line" id="msA2135">Mais sans avoir ni ales mie</p>
      <p class="line" id="msA2136">Si com vous ames vostre vie</p>
      <p class="line" id="msA2137">Car a engien si com j'espoir</p>
      <p class="line" id="msA2138">Le decevres par vostre avoir</p>
      <p class="line" id="msA2139">Se gaaignies tout li rendes</p>
      <p class="line" id="msA2140">Et vous .c. onces li dones</p>
      <p class="line" id="msA2141">Et il molt s'esmerveillera</p>
      <p class="line" id="msA2142">Por çou a vous juer volra</p>
      <p class="line" id="msA2143">Et lendemain la repairies</p>
      <p class="line" id="msA2144">Et molt tres bien li otroies</p>
      <p class="line" id="msA2145">Au ju a double porteres</p>
      <p class="line" id="msA2146">Se gaaignies tot li rendes</p>
      <p class="line" id="msA2147">Le vostre et le sien li dones</p>
      <p class="line" id="msA2148">Que vous ja plus ni atendes</p>
      <p class="line" id="msA2149">Por le don grasse vous rendra</p>
      <p class="line" id="msA2150">Del revenir vous proiera</p>
      <p class="line" id="msA2151">Vos li dires sire de gré</p>
      <p class="line" id="msA2152">Je vous ai forment en amé</p>
      <p class="line" id="msA2153">Or et agent a plenté ai</p>
      <p class="line" id="msA2154">Sacies k'asses vous en donrai</p>
      <p class="line" id="msA2155">Car vous m'aves bel acuelli</p>
      <p class="line" id="msA2156">Bel a parlé vostre merci</p>
      <p class="line" id="msA2157">.iiii. onces d'or a l'endemain</p>
      <p class="line" id="msA2158">Et vostre coupe en l'autre main</p>
      <p class="line" id="msA2159">Reporteres al eskekier</p>
      <p class="line" id="msA2160">S'il vous avient a gaaignier</p>
      <p class="line" id="msA2161">Vostre or et le sien li rendes</p>
      <p class="line" id="msA2162">Mais vostre coupe retenes</p>
      <p class="line" id="msA2163">Donc vaura que por li jues</p>
      <p class="line" id="msA2164">Et que vous au ju le metes</p>
      <p class="line" id="msA2165">Et vous ne vaures mais juer</p>
      <p class="line" id="msA2166">Dont vous menra a son disner</p>
      <p class="line" id="msA2167">Lies se fera de son tresor</p>
      <p class="line" id="msA2168">Que il aura fait de vostre or</p>
      <p class="line" id="msA2169">Enmenra toi a son mangier</p>
      <p class="line" id="msA2170">Et durement te tenra chier</p>
      <p class="line" id="msA2171">De la coupe iert molt coveiteus</p>
      <p class="line" id="msA2172">Et del acater angoisseus</p>
      <p class="line" id="msA2173">Molt offerra por acater</p>
      <p class="line" id="msA2174">Mil mars vous en vaura doner</p>
      <p class="line" id="msA2175">Dont li dites rien n'en prendres</p>
      <p class="line" id="msA2176">Mais par amisties li donres</p>
      <p class="line" id="msA2177">Dont par ert il si deceus</p>
      <p class="line" id="msA2178">Et de vostre amor embeus</p>
      <p class="line" id="msA2179">Que de joie a vos pies karra</p>
      <p class="line" id="msA2180">Et homage vous offerra</p>
      <p class="line" id="msA2181">Et vous en prendes bien l'omage</p>
      <p class="line" id="msA2182">Et la fiance s'estes sages</p>
      <p class="line" id="msA2183">Lors vous tenra il a amor</p>
      <p class="line" id="msA2184">Com li hom liges son signor</p>
      <p class="line" id="msA2185">Puis li porres tot descovrir</p>
      <p class="line" id="msA2186">Le mail qui si vous fait languir</p>
      <p class="line" id="msA2187">Se il puet il vous aidera</p>
      <p class="line" id="msA2188">Et s'il ne puet nus nel porra</p>
      <p class="line" id="msA2189">Floire a Dairon mercie</p>
      <p class="line" id="msA2190">Del consel qu'il li a doné</p>
      <p class="line" id="msA2191">Atant boivent si vont gesir</p>
      <p class="line" id="msA2192">Por le pens[e]r laist le dormir</p>
      <p class="line" id="msA2193">Floire se lieve par matin</p>
      <p class="line" id="msA2194">Et Daires le mist au cemin</p>
      <p class="line" id="msA2195">Es le vous au pié de la tour</p>
      <p class="line" id="msA2196">A esgarder le prent entour</p>
      <p class="line" id="msA2197">Es vous l'uissier qui l'arasone</p>
      <p class="line" id="msA2198">Si roidement que tot l'estone</p>
      <p class="line" id="msA2199">Estes espie u traitour</p>
      <p class="line" id="msA2200">Qui si espiies nostre tour</p>
      <p class="line" id="msA2201">Sire dist il n'aie par foi</p>
      <p class="line" id="msA2202">Mais por i çou l'esgar et voi</p>
      <p class="line" id="msA2203">K'en mon pais tele feroie</p>
      <p class="line" id="msA2204">Se jamais venir i pooie</p>
      <p class="line" id="msA2205">Cil sot parler tant ricement</p>
      <p class="line" id="msA2206">Et cil le vit tant bel et gent</p>
      <p class="line" id="msA2207">Por çou k'en lui vit tel biauté</p>
      <p class="line" id="msA2208">Tote entrelaist sa cruauté</p>
      <p class="line" id="msA2209">Et dist ne sanles pas espie</p>
      <p class="line" id="msA2210">De juer as eskes l'envie</p>
      <p class="line" id="msA2211">Et Floire ensi esploita</p>
      <p class="line" id="msA2212">Comme ses ostes li loa</p>
      <p class="line" id="msA2213">Cil le vit molt s'esmerveilla</p>
      <p class="line" id="msA2214">Et por le don l'en mercia</p>
      <p class="line" id="msA2215">Molt li a proié au premier</p>
      <p class="line" id="msA2216">D'a lui juer a l'eskekier</p>
      <p class="line" id="msA2217">Au roc en prist .i. grant tropel</p>
      <p class="line" id="msA2218">Et dist eskec molt li fu bel</p>
      <p class="line" id="msA2219">A donques a l'uissiers veu</p>
      <p class="line" id="msA2220">Que il a bien le ju perdu</p>
      <p class="line" id="msA2221">Son avoir rent forment iries</p>
      <p class="line" id="msA2222">Et Floire li rent dont est lies</p>
      <p class="line" id="msA2223">Ne juera mais Floires dist</p>
      <p class="line" id="msA2224">Tot maintenant del ju en ist</p>
      <p class="line" id="msA2225">Atant l'en maine li huissier</p>
      <p class="line" id="msA2226">O lui a son ostel mangier</p>
      <p class="line" id="msA2227">Forment l'oneure et tot por lor</p>
      <p class="line" id="msA2228">Dont tant a creu son tresor</p>
      <p class="line" id="msA2229">Mais de la coupe ert angoisseus</p>
      <p class="line" id="msA2230">Et del avoir molt covoiteus</p>
      <p class="line" id="msA2231">Et dist molt bien l'acatera</p>
      <p class="line" id="msA2232">Mil onces d'or por li donra</p>
      <p class="line" id="msA2233">Floire dist ja or n'en prendrai</p>
      <p class="line" id="msA2234">Mais par amor le vous donrai</p>
      <p class="line" id="msA2235">Por çou qu'il m'ert gerredones</p>
      <p class="line" id="msA2236">Se mon besoing jamais vees</p>
      <p class="line" id="msA2237">Cil prent la coupe et puis li jure</p>
      <p class="line" id="msA2238">K'en lui servir metra sa cure</p>
      <p class="line" id="msA2239">De s'amor est tous embeus</p>
      <p class="line" id="msA2240">Et del avoir tous deceus</p>
      <p class="line" id="msA2241">Il l'en maine sans atargier</p>
      <p class="line" id="msA2242">Esbanoier ens el vergier</p>
      <p class="line" id="msA2243">As pies li ciet offre s'oumage</p>
      <p class="line" id="msA2244">Floire le prent si fait que sage</p>
      <p class="line" id="msA2245">Cil fiance que par amor</p>
      <p class="line" id="msA2246">Le servira comme signor</p>
      <p class="line" id="msA2247">De çou soit il seurs et fis</p>
      <p class="line" id="msA2248">Que ja n'en iert fais contredis</p>
      <p class="line" id="msA2249">Sire fait Floire or est ensi</p>
      <p class="line" id="msA2250">Com en mon home en vous me fi</p>
      <p class="line" id="msA2251">Des ore vous dirai ma vie</p>
      <p class="line" id="msA2252">Lassus en la tor est m'amie</p>
      <p class="line" id="msA2253">Cele qui non a Blanceflors</p>
      <p class="line" id="msA2254">Tant me destraint la soie amors</p>
      <p class="line" id="msA2255">Que d'Espaigne l'ai cha sivie</p>
      <p class="line" id="msA2256">Emblee me fu par envie</p>
      <p class="line" id="msA2257">Sire or aies de moi merci</p>
      <p class="line" id="msA2258">Car de ma vie en vous me fi</p>
      <p class="line" id="msA2259">La fins est tele u jou l'avrai</p>
      <p class="line" id="msA2260">U por s'amor de duel morrai</p>
      <p class="line" id="msA2261">Li portiers l'ot molt s'esbahi</p>
      <p class="line" id="msA2262">Forment se tint a escarni</p>
      <p class="line" id="msA2263">Engignies sui dist il cest voirs</p>
      <p class="line" id="msA2264">Deceu m'a li vostre avoirs</p>
      <p class="line" id="msA2265">Par covoitise en ai le tort</p>
      <p class="line" id="msA2266">Por vostre avoir avrai la mort</p>
      <p class="line" id="msA2267">Mais ensi est kel n'en puis faire</p>
      <p class="line" id="msA2268">Lacie m'aves n'en puis retraire</p>
      <p class="line" id="msA2269">U bien m'en prenge u mal m'en viegne</p>
      <p class="line" id="msA2270">Ne l'airai covens ne vous tiegne</p>
      <p class="line" id="msA2271">Et si sai jou bien par ma foi</p>
      <p class="line" id="msA2272">Que par icou morrons tot troi</p>
      <p class="line" id="msA2273">A vostre ostel vous en ires</p>
      <p class="line" id="msA2274">Dusqu'a tierc jor repaierres</p>
      <p class="line" id="msA2275">Jou conmencerai entretant</p>
      <p class="line" id="msA2276">Et Floire respont en plorant</p>
      <p class="line" id="msA2277">Cis termes fait il est trop grans</p>
      <p class="line" id="msA2278">Li portiers li fu respondans</p>
      <p class="line" id="msA2279">A moi est cours car de la mort</p>
      <p class="line" id="msA2280">Sui dont aseur sans resort</p>
      <p class="line" id="msA2281">Floire s'en va et cil remaint</p>
      <p class="line" id="msA2282">Cascuns d'aus .ii. forment se plaint</p>
      <p class="line" id="msA2283">A l'un est lons a l'autre court</p>
      <p class="line" id="msA2284">Floire ne caut a coi qu'il tourt</p>
      <p class="line" id="msA2285">Se il pooit avoir s'amie</p>
      <p class="line" id="msA2286">Ne li caut se il pert sa vie</p>
      <p class="line" id="msA2287">Atant s'en est Floire tornes</p>
      <p class="line" id="msA2288">Li portiers a engien trové</p>
      <p class="line" id="msA2289">K'as damoiseles de la tour</p>
      <p class="line" id="msA2290">Vaura present faire au tierc jor</p>
      <p class="line" id="msA2291">De flors asses a fait cuellir</p>
      <p class="line" id="msA2292">Et corbeilles grandes emplir</p>
      <p class="line" id="msA2293">Atant est Floire repairies</p>
      <p class="line" id="msA2294">Au terme vient joians et lies</p>
      <p class="line" id="msA2295">.i. bliaut ot vestu vermel</p>
      <p class="line" id="msA2296">Car del huissier en ot consel</p>
      <p class="line" id="msA2297">Por çou c'avoit une coulor</p>
      <p class="line" id="msA2298">et li vestimens et la flor</p>
      <p class="line" id="msA2299">L'uissiers envoie ses presens</p>
      <p class="line" id="msA2300">De l'envoier ne fu pas lens</p>
      <p class="line" id="msA2301">Une corbeille a a cascune</p>
      <p class="line" id="msA2302">Si a fait Floire entrer en une</p>
      <p class="line" id="msA2303">Floire clot les ieus pas nes oeure</p>
      <p class="line" id="msA2304">Et li portiers des flors le coevre</p>
      <p class="line" id="msA2305">Dont a .ii. serjans apeles</p>
      <p class="line" id="msA2306">Ceste corbeille me portes</p>
      <p class="line" id="msA2307">A la cambre les le degré</p>
      <p class="line" id="msA2308">Qui va au lit a l'amiré</p>
      <p class="line" id="msA2309">Se li dites que li envoi</p>
      <p class="line" id="msA2310">Gre m'en sara si com jou croi</p>
      <p class="line" id="msA2311">Et si cuit que l'avra molt ciere</p>
      <p class="line" id="msA2312">Puis vous en venes tost arriere</p>
      <p class="line" id="msA2313">Cil prendent les flors ses enportent</p>
      <p class="line" id="msA2314">Si sont cargié que tot detordent</p>
      <p class="line" id="msA2315">Des flors dient molt en ja</p>
      <p class="line" id="msA2316">Si maudient kis i foula</p>
      <p class="line" id="msA2317">Par les degres montent amont</p>
      <p class="line" id="msA2318">Mais a la cambre fali ont</p>
      <p class="line" id="msA2319">Le Blanceflor laissent a destre</p>
      <p class="line" id="msA2320">En l'autre entrent kist a senestre</p>
      <p class="line" id="msA2321">Quant cil sont ens lor flors descargent</p>
      <p class="line" id="msA2322">A celi qu'il truevent les baillent</p>
      <p class="line" id="msA2323">Cil lor message en haste font</p>
      <p class="line" id="msA2324">Lor flors laissent si s'en revont</p>
      <p class="line" id="msA2325">Cele les prent si les mercie</p>
      <p class="line" id="msA2326">Et la pucele est tost salie</p>
      <p class="line" id="msA2327">Des flors se jue et esbanie</p>
      <p class="line" id="msA2328">Floire cuide çou soit s'amie</p>
      <p class="line" id="msA2329">Floire quant la pucele oi</p>
      <p class="line" id="msA2330">De la grant joie sus sailli</p>
      <p class="line" id="msA2331">Et la pucele s'esfrei</p>
      <p class="line" id="msA2332">Et molt forment s'espeuri</p>
      <p class="line" id="msA2333">De la paor c'ot si s'escrie</p>
      <p class="line" id="msA2334">Merveille voi aie aie</p>
      <p class="line" id="msA2335">Floire resaut en la corbeille</p>
      <p class="line" id="msA2336">S'il ot paor n'est pas merveille</p>
      <p class="line" id="msA2337">Quant il a s'amie a failli</p>
      <p class="line" id="msA2338">Dont cuide bien c'on l'ait trahi</p>
      <p class="line" id="msA2339">Des flors errant s'a recovert</p>
      <p class="line" id="msA2340">Si que de lui noient ne pert</p>
      <p class="line" id="msA2341">Atant ses conpaignes akeurent</p>
      <p class="line" id="msA2342">Quant el l'oent pas ne demeurent</p>
      <p class="line" id="msA2343">Celes demandent que ele oit</p>
      <p class="line" id="msA2344">Por quel paor ensi crioit</p>
      <p class="line" id="msA2345">Cele se fu asseuree</p>
      <p class="line" id="msA2346">Et de Blanceflor porpensee</p>
      <p class="line" id="msA2347">Ce fu ses amis bien le sot</p>
      <p class="line" id="msA2348">Que ele tant regreter sot</p>
      <p class="line" id="msA2349">Quant ele se fu porpensee</p>
      <p class="line" id="msA2350">Si a parlé comme senee</p>
      <p class="line" id="msA2351">Des flors sali .i. paveillon</p>
      <p class="line" id="msA2352">Des eles feri mon menton</p>
      <p class="line" id="msA2353">Del paveillon tel paor oi</p>
      <p class="line" id="msA2354">Que m'escriai plus tost que poi</p>
      <p class="line" id="msA2355">Arriere s'en revont gabant</p>
      <p class="line" id="msA2356">Ele remest seule o l'enfant</p>
      <p class="line" id="msA2357">Ele ert a Blanceflor conpaigne</p>
      <p class="line" id="msA2358">Fille estoit au roi d'Alemaigne</p>
      <p class="line" id="msA2359">Entre les .ii. molt s'entramoient</p>
      <p class="line" id="msA2360">Ensanle a l'amirail aloient</p>
      <p class="line" id="msA2361">La plus bele estoit de la tour</p>
      <p class="line" id="msA2362">De toutes apres Blanceflor</p>
      <p class="line" id="msA2363">Illueques pas grant plait ne tint</p>
      <p class="line" id="msA2364">En la cambre Blanceflor vint</p>
      <p class="line" id="msA2365">Blanceflor est de l'autre part</p>
      <p class="line" id="msA2366">S'ele parole c'est a tart</p>
      <p class="line" id="msA2367">En son ami a mis s'entente</p>
      <p class="line" id="msA2368">Por lui est nuit et jor dolente</p>
      <p class="line" id="msA2369">Les cambres pres apres estoient</p>
      <p class="line" id="msA2370">Entre les .ii. un huis avoient</p>
      <p class="line" id="msA2371">Par coi l'une a l'autre venoit</p>
      <p class="line" id="msA2372">Quant son bon dire li voloit</p>
      <p class="line" id="msA2373">Gloris ot non la damoisele</p>
      <p class="line" id="msA2374">Blanceflor doucement apele</p>
      <p class="line" id="msA2375">Bele conpaigne Blanceflor</p>
      <p class="line" id="msA2376">Voles vous veoir bele flor</p>
      <p class="line" id="msA2377">Et tele que molt ameres</p>
      <p class="line" id="msA2378">Mon essient quant le verres</p>
      <p class="line" id="msA2379">Tel flor n'a nule en cest pais</p>
      <p class="line" id="msA2380">Ele ni crut pas ce m'est vis</p>
      <p class="line" id="msA2381">Venes i si le connistres</p>
      <p class="line" id="msA2382">Donrai le vous se vous voles</p>
      <p class="line" id="msA2383">Avoi fait Blanceflor Gloris</p>
      <p class="line" id="msA2384">Por coi si griement m'escarnis</p>
      <p class="line" id="msA2385">Pecié faites en moie foi</p>
      <p class="line" id="msA2386">Quant vous ensi gabes de moi</p>
      <p class="line" id="msA2387">Damoisele qui a amor</p>
      <p class="line" id="msA2388">Et joie en soi doit avoir flor</p>
      <p class="line" id="msA2389">Bele suer Gloris douce amie</p>
      <p class="line" id="msA2390">Pres est li termes de ma vie</p>
      <p class="line" id="msA2391">Li amirals dist qu'il m'ara</p>
      <p class="line" id="msA2392">Mais se Diu plaist il i faura</p>
      <p class="line" id="msA2393">L'amirals faura a m'amor</p>
      <p class="line" id="msA2394">Com fait Floire a Blanceflor</p>
      <p class="line" id="msA2395">Por soie amor engien querrai</p>
      <p class="line" id="msA2396">Et priveement m'ocirrai</p>
      <p class="line" id="msA2397">Ami ne vaurai ne mari</p>
      <p class="line" id="msA2398">Quant jou au bel Floire ai fali</p>
      <p class="line" id="msA2399">Quant cele l'ot pities l'en prent</p>
      <p class="line" id="msA2400">Puis se li a dit doucement</p>
      <p class="line" id="msA2401">Damoisele por soie amor</p>
      <p class="line" id="msA2402">Vos requier que vees la flor</p>
      <p class="line" id="msA2403">Quant de s'amor conjuré l'ot</p>
      <p class="line" id="msA2404">O li s'en va com plus tost pot</p>
      <p class="line" id="msA2405">Floire a la parole oïe</p>
      <p class="line" id="msA2406">Quant sot de voir que c'est s'amie</p>
      <p class="line" id="msA2407">De la corbeille sali hors</p>
      <p class="line" id="msA2408">Visage ot cler et gent le cors</p>
      <p class="line" id="msA2409">Onques nus plus biaus hom ne fu</p>
      <p class="line" id="msA2410">Blanceflor l'a tost coneu</p>
      <p class="line" id="msA2411">Et il ra bien li conneue</p>
      <p class="line" id="msA2412">El vit son dru et il sa drue</p>
      <p class="line" id="msA2413">Sus s'entrekeurent sans parler</p>
      <p class="line" id="msA2414">Grant joie font al assambler</p>
      <p class="line" id="msA2415">De grant pitié de grant amor</p>
      <p class="line" id="msA2416">Pleure Floire et Blanceflor</p>
      <p class="line" id="msA2417">De ses bras li uns l'autre lie</p>
      <p class="line" id="msA2418">Et en baisier cascuns s'oublie</p>
      <p class="line" id="msA2419">El baisier a une loee</p>
      <p class="line" id="msA2420">Qu'il font a une reposee</p>
      <p class="line" id="msA2421">Lor baisiers est de grant douçor</p>
      <p class="line" id="msA2422">Forment les asseure amor</p>
      <p class="line" id="msA2423">Quant se baisent nul mot ne dient</p>
      <p class="line" id="msA2424">Ains s'entresgardent si sosrient</p>
      <p class="line" id="msA2425">Gloris voit le contenement</p>
      <p class="line" id="msA2426">Lor joie et lor acointement</p>
      <p class="line" id="msA2427">En riant dist a Blanceflor</p>
      <p class="line" id="msA2428">Conpaigne connissies la flor</p>
      <p class="line" id="msA2429">Orains esties vous deshaitié</p>
      <p class="line" id="msA2430">Mais or vous voi joians et lié</p>
      <p class="line" id="msA2431">Grant vertu a icele flors</p>
      <p class="line" id="msA2432">Qui si tost taut si grans dolors</p>
      <p class="line" id="msA2433">Orains ne le volies veoir</p>
      <p class="line" id="msA2434">Or n'aves nul si cier avoir</p>
      <p class="line" id="msA2435">Molt esteroit vostre anemie</p>
      <p class="line" id="msA2436">Qui vous en feroit departie</p>
      <p class="line" id="msA2437">Kieles fait Blanceflor Gloris</p>
      <p class="line" id="msA2438">Ja est çou Floire mes amis</p>
      <p class="line" id="msA2439">Puis se torne vers son ami</p>
      <p class="line" id="msA2440">Par li vous ai soie merci</p>
      <p class="line" id="msA2441">Gloris de Diu forment mercient</p>
      <p class="line" id="msA2442">Et en plorant merci li crient</p>
      <p class="line" id="msA2443">Que par li descovert ne soient</p>
      <p class="line" id="msA2444">Car mort u desfait en seroient</p>
      <p class="line" id="msA2445">Bien en poes estre asseur</p>
      <p class="line" id="msA2446">La rien que plus aim vous en jur</p>
      <p class="line" id="msA2447">Garderai vous en boine foi</p>
      <p class="line" id="msA2448">Si comme jou feroie a moi</p>
      <p class="line" id="msA2449">Seurement iert consentu</p>
      <p class="line" id="msA2450">Quant Floire l'ot joians en fu</p>
      <p class="line" id="msA2451">Et Blanceflor a dont l'en maine</p>
      <p class="line" id="msA2452">En la soie cambre demaine</p>
      <p class="line" id="msA2453">En .i. arvol d'une cortine</p>
      <p class="line" id="msA2454">De soie u gisoit la mescine</p>
      <p class="line" id="msA2455">Se sont assis priveement</p>
      <p class="line" id="msA2456">Apres dist cascuns son talent</p>
      <p class="line" id="msA2457">Floire a premiers commencié</p>
      <p class="line" id="msA2458">Amie fait il molt sui lié</p>
      <p class="line" id="msA2459">Molt ai bien ma paine akievee</p>
      <p class="line" id="msA2460">Quant jou ensi vous ai trovee</p>
      <p class="line" id="msA2461">Por vous ai este de mort pres</p>
      <p class="line" id="msA2462">Et de travail soffert grant fes</p>
      <p class="line" id="msA2463">Onques puis que perdu vous oi</p>
      <p class="line" id="msA2464">Joie ne repos ainc puis n'oi</p>
      <p class="line" id="msA2465">Quant je vous ai a mon talent</p>
      <p class="line" id="msA2466">Il m'est avis nul mal ne sent</p>
      <p class="line" id="msA2467">Ele respont estes vous Floire</p>
      <p class="line" id="msA2468">Qui fu envoies a Montoire</p>
      <p class="line" id="msA2469">A cui me toli par envie</p>
      <p class="line" id="msA2470">Li rois ses pere o trecerie</p>
      <p class="line" id="msA2471">Biaus dous amis je vous fac sage</p>
      <p class="line" id="msA2472">Que je vous aim de boin corage</p>
      <p class="line" id="msA2473">Ainc puis n'oi joie ne deduit</p>
      <p class="line" id="msA2474">Sacies ne par jor ne par nuit</p>
      <p class="line" id="msA2475">Comment venistes vous çaiens</p>
      <p class="line" id="msA2476">Çou cuit que soit encantemens</p>
      <p class="line" id="msA2477">Biaus amis Floire je vous voi</p>
      <p class="line" id="msA2478">Et ne porquant si vous mescroi</p>
      <p class="line" id="msA2479">Mais amis qui que vous soies</p>
      <p class="line" id="msA2480">Forment vous aim ça vous traies</p>
      <p class="line" id="msA2481">Et il si fist com plus tost pot</p>
      <p class="line" id="msA2482">La damoisele bien le got</p>
      <p class="line" id="msA2483">Adont a joie ensanle furent</p>
      <p class="line" id="msA2484">Ensanle mangierent et burent</p>
      <p class="line" id="msA2485">Et orent joie a lor talent</p>
      <p class="line" id="msA2486">Si se deduisent liement</p>
      <p class="line" id="msA2487">Gloris les garde en boine foi</p>
      <p class="line" id="msA2488">Et si les sert molt bien a moi</p>
      <p class="line" id="msA2489">Et de lor mangier et del sien</p>
      <p class="line" id="msA2490">Les sert Gloris molt lor est bien</p>
      <p class="line" id="msA2491">Se cele vie lor durast</p>
      <p class="line" id="msA2492">Jamais cangier ne le rovast</p>
      <p class="line" id="msA2493">Floire li biaus et Blanceflor</p>
      <p class="line" id="msA2494">Ensi menaissent lor amor</p>
      <p class="line" id="msA2495">Mais ne porent car lor amors</p>
      <p class="line" id="msA2496">Torna fortune par ses mors</p>
      <p class="line" id="msA2497">De lor amor et de lor vie</p>
      <p class="line" id="msA2498">Demoustra bien qu'ele ot envie</p>
      <p class="line" id="msA2499">Por çou que d'aus voloit juer</p>
      <p class="line" id="msA2500">Sor aus fait sa roe torner</p>
      <p class="line" id="msA2501">Or les avoit assis desus</p>
      <p class="line" id="msA2502">Juer sans mal ses abat jus</p>
      <p class="line" id="msA2503">Çou est ses jus cest sa nature</p>
      <p class="line" id="msA2504">En çou met s'entente et sa cure</p>
      <p class="line" id="msA2505">Bien le connoissent tout li mont</p>
      <p class="line" id="msA2506">Car tout le sentent qui i sont</p>
      <p class="line" id="msA2507">Por çou que ne puet estre estable</p>
      <p class="line" id="msA2508">Et fortune torne sans fable</p>
      <p class="line" id="msA2509">As uns taut et as autres done</p>
      <p class="line" id="msA2510">.vii. fois mue entre prime et none</p>
      <p class="line" id="msA2511">Ele ne garde pas a proece</p>
      <p class="line" id="msA2512">A doner largement rikece</p>
      <p class="line" id="msA2513">Ce set on bien au fol prové</p>
      <p class="line" id="msA2514">Done roiame u grant conté</p>
      <p class="line" id="msA2515">Et les veskies done as truans</p>
      <p class="line" id="msA2516">Et les boins clers fait pain querans</p>
      <p class="line" id="msA2517">Qui en li cuide estableté</p>
      <p class="line" id="msA2518">Je le tieng bien poi fol prové</p>
      <p class="line" id="msA2519">Qui en son doner point se fie</p>
      <p class="line" id="msA2520">Ne connoist pas sa druerie</p>
      <p class="line" id="msA2521">Or fait juer et or fait rire</p>
      <p class="line" id="msA2522">Or done joie et or done ire</p>
      <p class="line" id="msA2523">Ceus fist primes joieus et lies</p>
      <p class="line" id="msA2524">Puis angoisseus et corecies</p>
      <p class="line" id="msA2525">Par .i. matin se fu levee</p>
      <p class="line" id="msA2526">Bele Gloris et conraee</p>
      <p class="line" id="msA2527">Blanceflor la preus apela</p>
      <p class="line" id="msA2528">El respont ales g'irai ja</p>
      <p class="line" id="msA2529">En dormillant li respondi</p>
      <p class="line" id="msA2530">Eneslepas se rendormi</p>
      <p class="line" id="msA2531">Ele est a l'amirail venue</p>
      <p class="line" id="msA2532">Il li demande de sa drue</p>
      <p class="line" id="msA2533">Por coi ne vient et or n'est ci</p>
      <p class="line" id="msA2534">Gloris respont sire merci</p>
      <p class="line" id="msA2535">Tote nuit a liut en son livre</p>
      <p class="line" id="msA2536">Que a joie peussies vivre</p>
      <p class="line" id="msA2537">K'a paines tote nuit dormi</p>
      <p class="line" id="msA2538">Contre le jor se resperi</p>
      <p class="line" id="msA2539">Est çou voirs Gloris sire oïl</p>
      <p class="line" id="msA2540">Molt est france cose fait il</p>
      <p class="line" id="msA2541">Bien doit estre cele m'amie</p>
      <p class="line" id="msA2542">Qui veut que j'aie longe vie</p>
      <p class="line" id="msA2543">Li amirals en ot pitié</p>
      <p class="line" id="msA2544">Por çou si la ensi laissié</p>
      <p class="line" id="msA2545">Et lendemain tot ensement</p>
      <p class="line" id="msA2546">Lieue Gloris premierement</p>
      <p class="line" id="msA2547">Blanceflor doucement apele</p>
      <p class="line" id="msA2548">Trop avons ci demoré bele</p>
      <p class="line" id="msA2549">Cele respont je me conroi</p>
      <p class="line" id="msA2550">Ains de vous i serai ce croi</p>
      <p class="line" id="msA2551">Atant ses amis le racole</p>
      <p class="line" id="msA2552">Et ele lui si fait que fole</p>
      <p class="line" id="msA2553">Et puis la baisie et il li</p>
      <p class="line" id="msA2554">En baisant se sont rendormi</p>
      <p class="line" id="msA2555">Ensanle dorment bouce a bouce</p>
      <p class="line" id="msA2556">Que l'une face a l'autre touce</p>
      <p class="line" id="msA2557">Gloris fu el palais alee</p>
      <p class="line" id="msA2558">El bacin a l'aigue versee</p>
      <p class="line" id="msA2559">Quant ele revint si l'apele</p>
      <p class="line" id="msA2560">.iiii. fois li dist damoisele</p>
      <p class="line" id="msA2561">Quant ele rien ne respondoit</p>
      <p class="line" id="msA2562">Dont cuide bien k'alee en soit</p>
      <p class="line" id="msA2563">Ele vient au lit son signor</p>
      <p class="line" id="msA2564">Quant le vit u est Blanceflor</p>
      <p class="line" id="msA2565">Par foi fait il molt poi me crient</p>
      <p class="line" id="msA2566">Que tant demeure et que ne vient</p>
      <p class="line" id="msA2567">En Gloris n'ot que porpenser</p>
      <p class="line" id="msA2568">Par foi ci le cuidai trover</p>
      <p class="line" id="msA2569">Sire car ains de moi leva</p>
      <p class="line" id="msA2570">Quant n'est venue ja venra</p>
      <p class="line" id="msA2571">Venue fust s'ele peust</p>
      <p class="line" id="msA2572">S'autre oquison trové n'eust</p>
      <p class="line" id="msA2573">Li rois ot son cuer trespensé</p>
      <p class="line" id="msA2574">Son cambrelenc a apelé</p>
      <p class="line" id="msA2575">Va fait il haste Blanceflor</p>
      <p class="line" id="msA2576">Que tost descende de la tour</p>
      <p class="line" id="msA2577">Cil ne s'est mie aperceus</p>
      <p class="line" id="msA2578">De Gloris sus en est venus</p>
      <p class="line" id="msA2579">Quant vint en la cambre maniere</p>
      <p class="line" id="msA2580">Par mi l'arvol de la verriere</p>
      <p class="line" id="msA2581">Le lit a tost aperceu</p>
      <p class="line" id="msA2582">Vis li est qu'il i a veu</p>
      <p class="line" id="msA2583">Blanceflor et bele Gloris</p>
      <p class="line" id="msA2584">Por coi ne li fust il avis</p>
      <p class="line" id="msA2585">K'a face na menton n'avoit</p>
      <p class="line" id="msA2586">Barbe ne grenons ni paroit</p>
      <p class="line" id="msA2587">En la tor n'avoit damoisele</p>
      <p class="line" id="msA2588">Qui de visage fust plus bele</p>
      <p class="line" id="msA2589">Quant il les vit tant doucement</p>
      <p class="line" id="msA2590">Jesir andeus pities l'en prent</p>
      <p class="line" id="msA2591">Esbahis fu si s'en revait</p>
      <p class="line" id="msA2592">A son signor conte cel plait</p>
      <p class="line" id="msA2593">Sire merveilles ai veu</p>
      <p class="line" id="msA2594">Ainc mais si grans amors ne fu</p>
      <p class="line" id="msA2595">Com a Blanceflor vers Gloris</p>
      <p class="line" id="msA2596">Et ele a li ce mest avis</p>
      <p class="line" id="msA2597">Ensanle dorment doucement</p>
      <p class="line" id="msA2598">Acolé sont estroitement</p>
      <p class="line" id="msA2599">Bouce a bouce et face a face</p>
      <p class="line" id="msA2600">Sont acolé et brace a brace</p>
      <p class="line" id="msA2601">De pitié nes voel esvillier</p>
      <p class="line" id="msA2602">Trop les cremoie a travillier</p>
      <p class="line" id="msA2603">Molt lor siet a gesir ensanle</p>
      <p class="line" id="msA2604">Quant Gloris l'ot de paor tranle</p>
      <p class="line" id="msA2605">Li rois entra en jalousie</p>
      <p class="line" id="msA2606">Crient que aucuns gise o s'amie</p>
      <p class="line" id="msA2607">Aportes moi fait il m'espee</p>
      <p class="line" id="msA2608">S'irai veir cele assanlee</p>
      <p class="line" id="msA2609">Vois ci Gloris tu as failli</p>
      <p class="line" id="msA2610">Atant se lieve a cuer mari</p>
      <p class="line" id="msA2611">Courecies est par verité</p>
      <p class="line" id="msA2612">Et molt par a son cuer iré</p>
      <p class="line" id="msA2613">Adont s'en vont tot cele part</p>
      <p class="line" id="msA2614">De jalousie trestous art</p>
      <p class="line" id="msA2615">Car por voir il ne cuidoit mie</p>
      <p class="line" id="msA2616">Que nus osast amer s'amie</p>
      <p class="line" id="msA2617">Et neporquant par jalousie</p>
      <p class="line" id="msA2618">Li met amors el cuer envie</p>
      <p class="line" id="msA2619">Il et ses cambrelens s'en vont</p>
      <p class="line" id="msA2620">Par les degres montent amont</p>
      <p class="line" id="msA2621">En son puing tint sa nue espee</p>
      <p class="line" id="msA2622">En la cambre entre a recelee</p>
      <p class="line" id="msA2623">Il a fait la fenestre ovrir</p>
      <p class="line" id="msA2624">Que li solaus puist ens venir</p>
      <p class="line" id="msA2625">Li enfant doucement dormoient</p>
      <p class="line" id="msA2626">Estroit acolé se tenoient</p>
      <p class="line" id="msA2627">Bouce a bouce ert cascuns dormans</p>
      <p class="line" id="msA2628">Sor n'en pense li rois poissans</p>
      <p class="line" id="msA2629">Lor joie iert par tristor fenie</p>
      <p class="line" id="msA2630">Se il n'en ont Diu en aie</p>
      <p class="line" id="msA2631">En la cambre grant clarté ot</p>
      <p class="line" id="msA2632">Quant li solaus entrer i pot</p>
      <p class="line" id="msA2633">Li jors fu ja bien esclarcis</p>
      <p class="line" id="msA2634">Quant il les vit tous fu maris</p>
      <p class="line" id="msA2635">Blanceflor connut bien s'amie</p>
      <p class="line" id="msA2636">Mais l'autre connut n'avoit mie</p>
      <p class="line" id="msA2637">Floire o s'amie gisoit</p>
      <p class="line" id="msA2638">En son vis nul sanlant n'avoit</p>
      <p class="line" id="msA2639">Qu'il fust hom car a son menton</p>
      <p class="line" id="msA2640">N'avoit ne barbe ne grenon</p>
      <p class="line" id="msA2641">Fors Blanceflor n'avoit tant bele</p>
      <p class="line" id="msA2642">En la tor nule damoisele</p>
      <p class="line" id="msA2643">Li rois le voit nel connut mie</p>
      <p class="line" id="msA2644">Griement le point la jalousie</p>
      <p class="line" id="msA2645">Teus est amors et teus sa teke</p>
      <p class="line" id="msA2646">Çou dont se crient tos jors seneke</p>
      <p class="line" id="msA2647">Descoevre fait il les poitrines</p>
      <p class="line" id="msA2648">Au canbrelenc des .ii. mescines</p>
      <p class="line" id="msA2649">Les mameles primes verrons</p>
      <p class="line" id="msA2650">Et puis si les esvillerons</p>
      <p class="line" id="msA2651">Cil les descoevre s'aparut</p>
      <p class="line" id="msA2652">Que cil est hom qui illuec jut</p>
      <p class="line" id="msA2653">Tel duel en a ne pot mot dire</p>
      <p class="line" id="msA2654">Enesle pas le vaut ocirre</p>
      <p class="line" id="msA2655">Puis se porpense k'ains sara</p>
      <p class="line" id="msA2656">Qui il est puis si l'ocirra</p>
      <p class="line" id="msA2657">Entretant li enfant s'esveillent</p>
      <p class="line" id="msA2658">Paor ont grant si ses merveillent</p>
      <p class="line" id="msA2659">Quant il le roi devant eus voient</p>
      <p class="line" id="msA2660">Dont cuident bien que morir doient</p>
      <p class="line" id="msA2661">L'espee nue sor aus virent</p>
      <p class="line" id="msA2662">Grant paor orent si fremirent</p>
      <p class="line" id="msA2663">Et de çou furent esperdu</p>
      <p class="line" id="msA2664">Quant le roi orent perceu</p>
      <p class="line" id="msA2665">Dolant furent et courecié</p>
      <p class="line" id="msA2666">Quant il se furent esveillié</p>
      <p class="line" id="msA2667">Floire plora et Blanceflor</p>
      <p class="line" id="msA2668">Morir cuident sans nul retor</p>
      <p class="line" id="msA2669">Et li rois en fu molt ires</p>
      <p class="line" id="msA2670">Quant il les a ensi troves</p>
      <p class="line" id="msA2671">Il en a Floire a raison mis</p>
      <p class="line" id="msA2672">Qui estes qui tant estes bris</p>
      <p class="line" id="msA2673">K'osastes entrer en ma tour</p>
      <p class="line" id="msA2674">Et coucier avoec Blanceflor</p>
      <p class="line" id="msA2675">Par tos les dieus a cui j'aour</p>
      <p class="line" id="msA2676">Ancui morres a deshonor</p>
      <p class="line" id="msA2677">Ocirrai vous et la putain</p>
      <p class="line" id="msA2678">Ançois qu'escapes de ma main</p>
      <p class="line" id="msA2679">Li doi enfant andoi ploroient</p>
      <p class="line" id="msA2680">Et de pitié s'entresgardoient</p>
      <p class="line" id="msA2681">Floire respont por Diu nel dites</p>
      <p class="line" id="msA2682">Ainc millor cose ne veistes</p>
      <p class="line" id="msA2683">Ses amis sui ele est m'amie</p>
      <p class="line" id="msA2684">Trovee l'ai tant l'ai sivie</p>
      <p class="line" id="msA2685">Et li senescaus au roi prie</p>
      <p class="line" id="msA2686">Biaus sire nes ocies mie</p>
      <p class="line" id="msA2687">Tant que jugié l'aient vo gent</p>
      <p class="line" id="msA2688">Ses ocies par jugement</p>
      <p class="line" id="msA2689">Il lor done ses fait lever</p>
      <p class="line" id="msA2690">Estroitement les fait garder</p>
      <p class="line" id="msA2691">Que il ne puissent escaper</p>
      <p class="line" id="msA2692">Apres fait ses barons mander</p>
      <p class="line" id="msA2693">Li baron furent assamblé</p>
      <p class="line" id="msA2694">Contre la feste en la cité</p>
      <p class="line" id="msA2695">Car li termes molt pres estoit</p>
      <p class="line" id="msA2696">Que sa feme prendre devoit</p>
      <p class="line" id="msA2697">Vienent roi et empereour</p>
      <p class="line" id="msA2698">Et duc et conte et aumaçor</p>
      <p class="line" id="msA2699">Tous emplist li palais le roi</p>
      <p class="line" id="msA2700">De sa gent qui sont de sa loi</p>
      <p class="line" id="msA2701">Il les a fait trestous taisir</p>
      <p class="line" id="msA2702">Car dire lor veut son plaisir</p>
      <p class="line" id="msA2703">Tantost com il l'ot commandé</p>
      <p class="line" id="msA2704">Ainc ni ot puis .i. mot soné</p>
      <p class="line" id="msA2705">Il s'est drecies en son estage</p>
      <p class="line" id="msA2706">Iries est molt en son corage</p>
      <p class="line" id="msA2707">Signor fait il or escoutes</p>
      <p class="line" id="msA2708">Puis jugies droit de çou k'orres</p>
      <p class="line" id="msA2709">Et qui de droit se deffendra</p>
      <p class="line" id="msA2710">C'est l'oquisons par coi morra</p>
      <p class="line" id="msA2711">Qui vers lui dont forfait se set</p>
      <p class="line" id="msA2712">Ceste parole forment het</p>
      <p class="line" id="msA2713">Signor fait il tot li pluisor</p>
      <p class="line" id="msA2714">Aves oi de Blanceflor</p>
      <p class="line" id="msA2715">Une pucele c'acatai</p>
      <p class="line" id="msA2716">Grant masse d'or por li donai</p>
      <p class="line" id="msA2717">Encore n'a il pas .ii. mois</p>
      <p class="line" id="msA2718">D'or i donai .vii. fois son pois</p>
      <p class="line" id="msA2719">Sa biautes fu et bele et ciere</p>
      <p class="line" id="msA2720">Por çou l'avoie forment ciere</p>
      <p class="line" id="msA2721">En la tor entre mes pucele</p>
      <p class="line" id="msA2722">Dont il i a .viͯjͯ. de beles</p>
      <p class="line" id="msA2723">A honor servir les faisoie</p>
      <p class="line" id="msA2724">Sor totes ciere le tenoie</p>
      <p class="line" id="msA2725">En li avoie tele amor</p>
      <p class="line" id="msA2726">K'en voloie faire m'oiscor</p>
      <p class="line" id="msA2727">Por çou qu'ele ert et bele et gente</p>
      <p class="line" id="msA2728">Avoie en li mise m'entente</p>
      <p class="line" id="msA2729">Cascun matin soloit venir</p>
      <p class="line" id="msA2730">A mon lever por moi servir</p>
      <p class="line" id="msA2731">Ier matinet mon essient</p>
      <p class="line" id="msA2732">Quant dui lever ne vint nient</p>
      <p class="line" id="msA2733">Mes canbrelens por li ala</p>
      <p class="line" id="msA2734">.i. jouencel o li trova</p>
      <p class="line" id="msA2735">Dormant cuida que fust pucele</p>
      <p class="line" id="msA2736">Eneslepas m'en dist novele</p>
      <p class="line" id="msA2737">Jou i alai com plus tost poi</p>
      <p class="line" id="msA2738">Quant le trovai grant ire en oi</p>
      <p class="line" id="msA2739">De duel qu'en oi ne peuc mot dire</p>
      <p class="line" id="msA2740">Eneslepas le vauc ocirre</p>
      <p class="line" id="msA2741">Signor si est que je vous di</p>
      <p class="line" id="msA2742">Il me cria por Diu merci</p>
      <p class="line" id="msA2743">Que en ma cort voiant ma gent</p>
      <p class="line" id="msA2744">Les ocie par jugement</p>
      <p class="line" id="msA2745">Porpensai moi que mal feroie</p>
      <p class="line" id="msA2746">Se sans jugier les ocioie</p>
      <p class="line" id="msA2747">Signor oï aves mon conte</p>
      <p class="line" id="msA2748">Par jugement vengies ma honte</p>
      <p class="line" id="msA2749">.i. rois s'en est leves en pies</p>
      <p class="line" id="msA2750">Si lor a dit signor oies</p>
      <p class="line" id="msA2751">Nos sires a conté son conte</p>
      <p class="line" id="msA2752">Nos i entendons bien sa honte</p>
      <p class="line" id="msA2753">Mais ne porquant oïr devons</p>
      <p class="line" id="msA2754">Ains que jugement en faiçons</p>
      <p class="line" id="msA2755">Se cil le voloit riens desdire</p>
      <p class="line" id="msA2756">Que nos ne le veons ocirre</p>
      <p class="line" id="msA2757">Del encouper si com j'entent</p>
      <p class="line" id="msA2758">Sans respons n'est pas jugement</p>
      <p class="line" id="msA2759">De l'autre part est dans Yliers</p>
      <p class="line" id="msA2760">Rois de Nubie fors et fiers</p>
      <p class="line" id="msA2761">Dans rois fait il foi que vos doi</p>
      <p class="line" id="msA2762">Del tot en tot pas ne l'otroi</p>
      <p class="line" id="msA2763">Se me sire el forfait le prist</p>
      <p class="line" id="msA2764">Grant droit eust que l'ocesist</p>
      <p class="line" id="msA2765">Que son prent larron el forfait</p>
      <p class="line" id="msA2766">Vers lui ne doit avoir nul plait</p>
      <p class="line" id="msA2767">Ses mesfais mostre apartement</p>
      <p class="line" id="msA2768">Morir l'estuet sans jugement</p>
      <p class="line" id="msA2769">Or sont tot li baron levé</p>
      <p class="line" id="msA2770">Sus el palais en sont entré</p>
      <p class="line" id="msA2771">Quant cil ot dit qui la besoigne</p>
      <p class="line" id="msA2772">Tient a trop malvaise et tesmoigne</p>
      <p class="line" id="msA2773">Et dist por aus me sire envoit</p>
      <p class="line" id="msA2774">Ardoir les face et si l'otroit</p>
      <p class="line" id="msA2775">Tel parole vont otriant</p>
      <p class="line" id="msA2776">Doi serf les amainent avant</p>
      <p class="line" id="msA2777">Il i vinrent forment plorant</p>
      <p class="line" id="msA2778">Si s'entresgardent doucemant</p>
      <p class="line" id="msA2779">Floire apela Blanceflor</p>
      <p class="line" id="msA2780">Bele or avons de mort paor</p>
      <p class="line" id="msA2781">Si avons droit car bien savons</p>
      <p class="line" id="msA2782">Que sans nis.i. terme morrons</p>
      <p class="line" id="msA2783">Mais bele çou vous ai jou fait</p>
      <p class="line" id="msA2784">Par moi aves vous icest plait</p>
      <p class="line" id="msA2785">Se jou ne venisse en la tor</p>
      <p class="line" id="msA2786">N'eussies pas ceste dolor</p>
      <p class="line" id="msA2787">Par vos ne fu çou pas amie</p>
      <p class="line" id="msA2788">Or en perdres por moi la vie</p>
      <p class="line" id="msA2789">.ii. fois deusse bien morir</p>
      <p class="line" id="msA2790">Ce puet on savoir sans mentir</p>
      <p class="line" id="msA2791">L'une por vos l'autre por moi</p>
      <p class="line" id="msA2792">Car trestout est par mon desroi</p>
      <p class="line" id="msA2793">Bele vostre anel bien gardes</p>
      <p class="line" id="msA2794">Ne morres pas tant com l'ares</p>
      <p class="line" id="msA2795">Blanceflor respont en plourant</p>
      <p class="line" id="msA2796">Amis dist el tort aves grant</p>
      <p class="line" id="msA2797">Biaus amis Floire de ta mort</p>
      <p class="line" id="msA2798">Ai jou les coupes et le tort</p>
      <p class="line" id="msA2799">Vos venistes en ceste terre</p>
      <p class="line" id="msA2800">Trestot seulement por moi querre</p>
      <p class="line" id="msA2801">Jou seule en fui li oquison</p>
      <p class="line" id="msA2802">Por moi montastes el doignon</p>
      <p class="line" id="msA2803">Ni venissies se jou ni fuisse</p>
      <p class="line" id="msA2804">Morir por vous por çou deusse</p>
      <p class="line" id="msA2805">Por moi feront le jugement</p>
      <p class="line" id="msA2806">Biaus amis vostre anel vous rent</p>
      <p class="line" id="msA2807">Car par lui ne voel pas garir</p>
      <p class="line" id="msA2808">Par si que vous voie morir</p>
      <p class="line" id="msA2809">Il jure Diu nel recevra</p>
      <p class="line" id="msA2810">Car ains de li s'il puet morra</p>
      <p class="line" id="msA2811">Et Blanceflor adont souspire</p>
      <p class="line" id="msA2812">De çou que ele li ot dire</p>
      <p class="line" id="msA2813">Encor li dist qu'il le prendra</p>
      <p class="line" id="msA2814">Et cil li dist que non fera</p>
      <p class="line" id="msA2815">Ele voit nel prendra noient</p>
      <p class="line" id="msA2816">Dont l'a jeté par maltalent</p>
      <p class="line" id="msA2817">.i. dus le prist qui l'entendi</p>
      <p class="line" id="msA2818">Quant l'anel tint molt s'esjoi</p>
      <p class="line" id="msA2819">Et adont a Blanceflor dit</p>
      <p class="line" id="msA2820">Qu'ele ni a mis nul respit</p>
      <p class="line" id="msA2821">Amis dist ele tort aries</p>
      <p class="line" id="msA2822">Se vous ançois de moi mories</p>
      <p class="line" id="msA2823">Car bien sai quant mort vous verroit</p>
      <p class="line" id="msA2824">Por ma biauté me retenroit</p>
      <p class="line" id="msA2825">Bele dist il ançois morrai</p>
      <p class="line" id="msA2826">Certes que trestot çou fait ai</p>
      <p class="line" id="msA2827">Issi parlant li enfant vinrent</p>
      <p class="line" id="msA2828">Plorant et par les mains se tinrent</p>
      <p class="line" id="msA2829">Li rois rueve qu'il aient pais</p>
      <p class="line" id="msA2830">Trestot cil qui sont el palais</p>
      <p class="line" id="msA2831">Floire et Blanceflor venu furent</p>
      <p class="line" id="msA2832">Par devant l'amirail s'esturent</p>
      <p class="line" id="msA2833">Grans gens por aus assanles virent</p>
      <p class="line" id="msA2834">Pleurent des ieus del cuer sospirent</p>
      <p class="line" id="msA2835">De vivre seurte n'avoient</p>
      <p class="line" id="msA2836">Et neporquant tant bel estoient</p>
      <p class="line" id="msA2837">Que lor tristor par lor biauté</p>
      <p class="line" id="msA2838">Resanle l'une de clarté</p>
      <p class="line" id="msA2839">Paris de Troies n'Absalon</p>
      <p class="line" id="msA2840">Parthonopeus n'Ypomedon</p>
      <p class="line" id="msA2841">Ne Elydas la fille Elaine</p>
      <p class="line" id="msA2842">Ne Antigone ne Ysmaine</p>
      <p class="line" id="msA2843">En leece tant bel ne furent</p>
      <p class="line" id="msA2844">Com erent cil qui morir durent</p>
      <p class="line" id="msA2845">Floire li enfes fu molt biaus</p>
      <p class="line" id="msA2846">De son eage damoisiaus</p>
      <p class="line" id="msA2847">Et ne por quant asses fu grans</p>
      <p class="line" id="msA2848">Ses eages fu de .xv. ans</p>
      <p class="line" id="msA2849">Cief ot bien fait et crigne bloie</p>
      <p class="line" id="msA2850">Desi au braiel si baloie</p>
      <p class="line" id="msA2851">Front par mesure molt ert blans</p>
      <p class="line" id="msA2852">Plus biaus ne fu nus hom vivans</p>
      <p class="line" id="msA2853">Si surcil sont brun et petit</p>
      <p class="line" id="msA2854">Onques nus hom plus bel ne vit</p>
      <p class="line" id="msA2855">Si oel sont gros por le plorer</p>
      <p class="line" id="msA2856">Nus ne se pooit soeler</p>
      <p class="line" id="msA2857">Del esgarder se il fust lies</p>
      <p class="line" id="msA2858">Mais del plorer ert empiries</p>
      <p class="line" id="msA2859">Sa face resanle soleus</p>
      <p class="line" id="msA2860">Quant au matin apert vermeus</p>
      <p class="line" id="msA2861">Au nes na bouce na menton</p>
      <p class="line" id="msA2862">N'avoit ne barbe ne grenon</p>
      <p class="line" id="msA2863">Grailles par flans et gros par pis</p>
      <p class="line" id="msA2864">La car blance com flors de lis</p>
      <p class="line" id="msA2865">Bras ot cras mains blances com nois</p>
      <p class="line" id="msA2866">Je ne cuit que voies des mois</p>
      <p class="line" id="msA2867">Nis.i. plus bel de son eage</p>
      <p class="line" id="msA2868">Plus fort plus vaillant ne plus sage</p>
      <p class="line" id="msA2869">Reube porprine vestue ot</p>
      <p class="line" id="msA2870">Si fu lacies au mius qu'il pot</p>
      <p class="line" id="msA2871">Desfules fu joste s'amie</p>
      <p class="line" id="msA2872">Qui de biauté nel passoit mie</p>
      <p class="line" id="msA2873">Desfulee fu ensement</p>
      <p class="line" id="msA2874">U ele atent son jugement</p>
      <p class="line" id="msA2875">Cief a reont et blonde crine</p>
      <p class="line" id="msA2876">Plus blanc le front que n'est hermine</p>
      <p class="line" id="msA2877">Gree avoit droite et bien menee</p>
      <p class="line" id="msA2878">El palais fu escavelee</p>
      <p class="line" id="msA2879">Suercils brunes ieus vairs rians</p>
      <p class="line" id="msA2880">Plus que gemme resplendissans</p>
      <p class="line" id="msA2881">Nus contrefaire nel porroit</p>
      <p class="line" id="msA2882">Çou ert avis qui l'esgardoit</p>
      <p class="line" id="msA2883">Que a ses ieus n'aperceust</p>
      <p class="line" id="msA2884">Fors as larmes que tristre fust</p>
      <p class="line" id="msA2885">Sa face de color tres fine</p>
      <p class="line" id="msA2886">Plus clere que n'en est verrine</p>
      <p class="line" id="msA2887">Et les narines ot bien faites</p>
      <p class="line" id="msA2888">Com se fuissent as mains portraites</p>
      <p class="line" id="msA2889">Bouce bien faite par mesure</p>
      <p class="line" id="msA2890">Ainc ne fist plus bele nature</p>
      <p class="line" id="msA2891">Mieus faite estature pucele</p>
      <p class="line" id="msA2892">N'en a ne roine plus bele</p>
      <p class="line" id="msA2893">Les levres por baisier grossetes</p>
      <p class="line" id="msA2894">Si les avoit .i. peu rougetes</p>
      <p class="line" id="msA2895">Li dent sont petit et seré</p>
      <p class="line" id="msA2896">Et plus blanc d'argent esmeré</p>
      <p class="line" id="msA2897">De sa bouce ist si douce alaine</p>
      <p class="line" id="msA2898">Viure en puet on une semaine</p>
      <p class="line" id="msA2899">Qui au lundi le sentiroit</p>
      <p class="line" id="msA2900">En la semaine mal n'aroit</p>
      <p class="line" id="msA2901">Le col a tel et le menton</p>
      <p class="line" id="msA2902">Com apartient a la façon</p>
      <p class="line" id="msA2903">La car avoit asses plus blance</p>
      <p class="line" id="msA2904">Que n'est nule flors sor la brance</p>
      <p class="line" id="msA2905">Le cors a tel et si bien fait</p>
      <p class="line" id="msA2906">Que s'on l'eust as mains portrait</p>
      <p class="line" id="msA2907">Grailles les flans basses les hance</p>
      <p class="line" id="msA2908">Molt li siet bien sa destre mance</p>
      <p class="line" id="msA2909">Blances mains et grailles les dois</p>
      <p class="line" id="msA2910">Lons par mesure forment drois</p>
      <p class="line" id="msA2911">N'a si sage home el pavement</p>
      <p class="line" id="msA2912">Qui sace eslire le plus gent</p>
      <p class="line" id="msA2913">De lor biauté tot s'esbahirent</p>
      <p class="line" id="msA2914">Quant u palais entr'aus les virent</p>
      <p class="line" id="msA2915">N'a si felon home en la cort</p>
      <p class="line" id="msA2916">Qui de pitié por eus ne plort</p>
      <p class="line" id="msA2917">Molt volentiers dont trestornaissent</p>
      <p class="line" id="msA2918">Le jugement se il osassent</p>
      <p class="line" id="msA2919">Mais li rois fu si fort iries</p>
      <p class="line" id="msA2920">Que d'aus ne li prendoit pities</p>
      <p class="line" id="msA2921">Oiant aus les a fait jugier</p>
      <p class="line" id="msA2922">Et en apres estroit loier</p>
      <p class="line" id="msA2923">En .i. plain enmi la cité</p>
      <p class="line" id="msA2924">La ont .iii. serf espris .i. re</p>
      <p class="line" id="msA2925">Il les a fait andeus mener</p>
      <p class="line" id="msA2926">El fu les conmande a jeter</p>
      <p class="line" id="msA2927">Quant li baron loier les virent</p>
      <p class="line" id="msA2928">De totes pars grant duel en firent</p>
      <p class="line" id="msA2929">Par grant pitié et par douçor</p>
      <p class="line" id="msA2930">Pleurent el palais li pluisor</p>
      <p class="line" id="msA2931">Et dient tot tant mal i furent</p>
      <p class="line" id="msA2932">Quant si faitement morir durent</p>
      <p class="line" id="msA2933">Se il peussent et osaissent</p>
      <p class="line" id="msA2934">De grant avoir les racataissent</p>
      <p class="line" id="msA2935">Li dus qui lor anel trova</p>
      <p class="line" id="msA2936">Quant la pucele le jeta</p>
      <p class="line" id="msA2937">Rendre lor va molt fist que ber</p>
      <p class="line" id="msA2938">Onques nel vaut avant porter</p>
      <p class="line" id="msA2939">Tant forment pleure de pitié</p>
      <p class="line" id="msA2940">Envers le roi sa aproismié</p>
      <p class="line" id="msA2941">Le dolousement qu'il oi</p>
      <p class="line" id="msA2942">Li a isnelement jehi</p>
      <p class="line" id="msA2943">Li rois les ra fait apeler</p>
      <p class="line" id="msA2944">Por çou qu'il veut oir parler</p>
      <p class="line" id="msA2945">Et cil le font molt liement</p>
      <p class="line" id="msA2946">Qui de lor mort erent dolent</p>
      <p class="line" id="msA2947">Andeus les a mis a raison</p>
      <p class="line" id="msA2948">Floire demande com a non</p>
      <p class="line" id="msA2949">Cil li respont j'ai a non Floire</p>
      <p class="line" id="msA2950">Aprendre ere ales a Montoire</p>
      <p class="line" id="msA2951">Quant Blanceflor me fu emblee</p>
      <p class="line" id="msA2952">Or l'ai en cest pais trovee</p>
      <p class="line" id="msA2953">Sor sains jurrai que Blanceflor</p>
      <p class="line" id="msA2954">Ne sot quant j'entrai en la tor</p>
      <p class="line" id="msA2955">Et se vos venoit a plaisir</p>
      <p class="line" id="msA2956">Quant nel n'en devroit morir</p>
      <p class="line" id="msA2957">Por moi et por li m'ociois</p>
      <p class="line" id="msA2958">Sacies de fi que çou est drois</p>
      <p class="line" id="msA2959">Tote en ai le coupe et le tort</p>
      <p class="line" id="msA2960">Por moi est el jugié a mort</p>
      <p class="line" id="msA2961">Blanceflor en est molt marié</p>
      <p class="line" id="msA2962">Sire fait ele je sui s'amie</p>
      <p class="line" id="msA2963">Et je sui par foi l'oquison</p>
      <p class="line" id="msA2964">Por coi il monta el doignon</p>
      <p class="line" id="msA2965">Se il ni seust Blanceflor</p>
      <p class="line" id="msA2966">Ja ne montast en vostre tor</p>
      <p class="line" id="msA2967">Grans dolors ert s'il muert por moi</p>
      <p class="line" id="msA2968">Il est d'Espaigne fius de roi</p>
      <p class="line" id="msA2969">Par droit doit viure et jou morir</p>
      <p class="line" id="msA2970">Sire s'il vos vient a plaisir</p>
      <p class="line" id="msA2971">Floire li dist nel crees mie</p>
      <p class="line" id="msA2972">Ocies moi laissies m'amie</p>
      <p class="line" id="msA2973">Il lor dist ambedoi morres</p>
      <p class="line" id="msA2974">Sans demorer ja n'i faures</p>
      <p class="line" id="msA2975">Jou meismes vos ocirrai</p>
      <p class="line" id="msA2976">Et de vous .ii. les cies prendrai</p>
      <p class="line" id="msA2977">S'espee tote nue a prise</p>
      <p class="line" id="msA2978">Blanceflor saut avant s'est mise</p>
      <p class="line" id="msA2979">Et Floire le reboute arriere</p>
      <p class="line" id="msA2980">Ni morres pas fait il premiere</p>
      <p class="line" id="msA2981">Hom sui si ne doi pas soffrir</p>
      <p class="line" id="msA2982">Que devant moi doies morir</p>
      <p class="line" id="msA2983">Devant se met le col estent</p>
      <p class="line" id="msA2984">Blanceflor par le main le prent</p>
      <p class="line" id="msA2985">Grant tort aves met soi avant</p>
      <p class="line" id="msA2986">Son col estent tot en plorant</p>
      <p class="line" id="msA2987">Cascuns voloit avant morir</p>
      <p class="line" id="msA2988">Et l'anel ne pooit soffrir</p>
      <p class="line" id="msA2989">Tot cil grant pitié en avoient</p>
      <p class="line" id="msA2990">Qui tel duel faire lor veoient</p>
      <p class="line" id="msA2991">Li baron qui les esgardoient</p>
      <p class="line" id="msA2992">Par la sale molt en ploroient</p>
      <p class="line" id="msA2993">Ja n'ert mais fais nus jugemens</p>
      <p class="line" id="msA2994">Dont aient pitié tant de gens</p>
      <p class="line" id="msA2995">Lors en ot li rois grant pitié</p>
      <p class="line" id="msA2996">Ja soit çou k'ait le cuer irié</p>
      <p class="line" id="msA2997">Que cascun valt avant salir</p>
      <p class="line" id="msA2998">Por çou que primes veut morir</p>
      <p class="line" id="msA2999">Et voit tant tristement plorer</p>
      <p class="line" id="msA3000">De pitié nes pot apeler</p>
      <p class="line" id="msA3001">Quant Blanceflor a esgardee</p>
      <p class="line" id="msA3002">De la pitié li ciet l'espee</p>
      <p class="line" id="msA3003">Cil qui le voient en sont lié</p>
      <p class="line" id="msA3004">Pleurent de joie et de pitié</p>
      <p class="line" id="msA3005">Et li dus qui trova l'anel</p>
      <p class="line" id="msA3006">L'a esgarde molt li fu bel</p>
      <p class="line" id="msA3007">Or voit que lius est de parler</p>
      <p class="line" id="msA3008">Molt se paine del delivrer</p>
      <p class="line" id="msA3009">Dont en apele les barons</p>
      <p class="line" id="msA3010">Signor fait il bien deverons</p>
      <p class="line" id="msA3011">Tot consillier a no signor</p>
      <p class="line" id="msA3012">De cest plait qu'il fust a s'onor</p>
      <p class="line" id="msA3013">Mais de çou qui lor est jugié</p>
      <p class="line" id="msA3014">Me sire ait merci et pitié</p>
      <p class="line" id="msA3015">Mais que Floire nel çoile mie</p>
      <p class="line" id="msA3016">Que tot son engien ne li die</p>
      <p class="line" id="msA3017">Comment il entra en la tor</p>
      <p class="line" id="msA3018">Et com il conquist Blanceflor</p>
      <p class="line" id="msA3019">Et que dira on s'il l'ocit</p>
      <p class="line" id="msA3020">N'ert pas grans los si com je cuit</p>
      <p class="line" id="msA3021">Se il les .ii. enfans afole</p>
      <p class="line" id="msA3022">Molt en istra male parole</p>
      <p class="line" id="msA3023">Molt vauroit mius si com j'espoir</p>
      <p class="line" id="msA3024">Trestot l'egien Floire a savoir</p>
      <p class="line" id="msA3025">Et confaitement il entra</p>
      <p class="line" id="msA3026">En la tor et qui li aida</p>
      <p class="line" id="msA3027">Li rois molt grant pris en aroit</p>
      <p class="line" id="msA3028">Ce m'est avis et mius seroit</p>
      <p class="line" id="msA3029">Et quant il l'engien en saroit</p>
      <p class="line" id="msA3030">Contregarder mius s'en porroit</p>
      <p class="line" id="msA3031">Ensi fera il s'il est sages</p>
      <p class="line" id="msA3032">Tot dient ce seroit damages</p>
      <p class="line" id="msA3033">Se il teus enfans ocioit</p>
      <p class="line" id="msA3034">Laist les aler se il nos croit</p>
      <p class="line" id="msA3035">Et quant li rois lor los en a</p>
      <p class="line" id="msA3036">Bel lor fu si lor otria</p>
      <p class="line" id="msA3037">Pardon de mort mais voir en die</p>
      <p class="line" id="msA3038">Si ciere com il a sa vie</p>
      <p class="line" id="msA3039">Et la vie de Blanceflor</p>
      <p class="line" id="msA3040">Comment il entra en la tor</p>
      <p class="line" id="msA3041">Floire respont voir n'en diroie</p>
      <p class="line" id="msA3042">Por nul destroit k'avoir en doie</p>
      <p class="line" id="msA3043">Se ensement ne pardones</p>
      <p class="line" id="msA3044">Se sor aus poesté aves</p>
      <p class="line" id="msA3045">A tos ceus qui mi ont aidié</p>
      <p class="line" id="msA3046">Et secourut et consillié</p>
      <p class="line" id="msA3047">Li rois s'en est molt corecies</p>
      <p class="line" id="msA3048">Et dist ja n'en iert otroies</p>
      <p class="line" id="msA3049">Li plais que vous me requeres</p>
      <p class="line" id="msA3050">Certes andoi ançois morres</p>
      <p class="line" id="msA3051">Ja tant n'ere entrepris de plais</p>
      <p class="line" id="msA3052">Que cis otrois vous soit ja fais</p>
      <p class="line" id="msA3053">Dont saut .i. evesques sor pies</p>
      <p class="line" id="msA3054">Qui del pardon estoit molt lies</p>
      <p class="line" id="msA3055">Que on tenoit a forment sage</p>
      <p class="line" id="msA3056">Si parla oiant le barnage</p>
      <p class="line" id="msA3057">Biaus sire rois et çou que vaut</p>
      <p class="line" id="msA3058">Se tu l'ocis a lui n'en caut</p>
      <p class="line" id="msA3059">Fai çou que loent ti baron</p>
      <p class="line" id="msA3060">Vis m'est que c'est sens et raison</p>
      <p class="line" id="msA3061">Floire li enfes ne dist mie</p>
      <p class="line" id="msA3062">Que il soient de ta baillie</p>
      <p class="line" id="msA3063">Puet estre gré ne t'en saront</p>
      <p class="line" id="msA3064">Car de ta poesté ne sont</p>
      <p class="line" id="msA3065">Mais çou que tu pues pardoner</p>
      <p class="line" id="msA3066">Lor pardone si fais que ber</p>
      <p class="line" id="msA3067">Mieus vaut molt l'engien a oïr</p>
      <p class="line" id="msA3068">Que les enfans veoir morir</p>
      <p class="line" id="msA3069">Car damages seroit molt grant</p>
      <p class="line" id="msA3070">S'ensi moroient li enfant</p>
      <p class="line" id="msA3071">Ne de lor biauté n'est mesure</p>
      <p class="line" id="msA3072">Plus biaus ne fist onques nature</p>
      <p class="line" id="msA3073">Tot escrient boin est a faire</p>
      <p class="line" id="msA3074">Otroie lor rois deboinaire</p>
      <p class="line" id="msA3075">Ensi prient trestot merci</p>
      <p class="line" id="msA3076">Et quant li rois les a oï</p>
      <p class="line" id="msA3077">Nes vaut pas contredire tous</p>
      <p class="line" id="msA3078">Pardone lor si fait que prous</p>
      <p class="line" id="msA3079">Tot li baron l'en mercierent</p>
      <p class="line" id="msA3080">Et de cel fait molt le loerent</p>
      <p class="line" id="msA3081">Molt sen sont fait li enfant lié</p>
      <p class="line" id="msA3082">Floire son conte a conmencié</p>
      <p class="line" id="msA3083">Asses haut que cil de la cort</p>
      <p class="line" id="msA3084">L'oirent tot et mu et sort</p>
      <p class="line" id="msA3085">Et dist comment il a erré</p>
      <p class="line" id="msA3086">Des icel jor que il fu nes</p>
      <p class="line" id="msA3087">Com il l'ama en sa contree</p>
      <p class="line" id="msA3088">Confaitement li fu emblee</p>
      <p class="line" id="msA3089">Le duel qu'il fist lor a conté</p>
      <p class="line" id="msA3090">Com il issi de son regné</p>
      <p class="line" id="msA3091">Por Blancheflor s'amie querre</p>
      <p class="line" id="msA3092">Son oirre par mer et par terre</p>
      <p class="line" id="msA3093">Et com en Babiloine vint</p>
      <p class="line" id="msA3094">Et com ses ostes cier le tint</p>
      <p class="line" id="msA3095">Et comment il le consilla</p>
      <p class="line" id="msA3096">Et comment l'uissier engigna</p>
      <p class="line" id="msA3097">Com fu portes en la corbeille</p>
      <p class="line" id="msA3098">Lors tinrent tot a grant merveille</p>
      <p class="line" id="msA3099">Li rois meismes en a ris</p>
      <p class="line" id="msA3100">Apres com il fu entrepris</p>
      <p class="line" id="msA3101">Dedens la tor et abaubis</p>
      <p class="line" id="msA3102">Quant il fu presentes Gloris</p>
      <p class="line" id="msA3103">Tot a conté sa raison fine</p>
      <p class="line" id="msA3104">Et humlement le roi encline</p>
      <p class="line" id="msA3105">As pies li ciet merci li crie</p>
      <p class="line" id="msA3106">Por Diu qu'il li renge s'amie</p>
      <p class="line" id="msA3107">Car se il pert sa druerie</p>
      <p class="line" id="msA3108">Dont veut mieus la mort que la vie</p>
      <p class="line" id="msA3109">Et li rois a fait molt que prous</p>
      <p class="line" id="msA3110">Floire a le main prist voiant tous</p>
      <p class="line" id="msA3111">Et apres a fait grant francise</p>
      <p class="line" id="msA3112">Par le main a Blanceflor prise</p>
      <p class="line" id="msA3113">Et Flore par le main reprent</p>
      <p class="line" id="msA3114">Apres a parle frankement</p>
      <p class="line" id="msA3115">Je vous rent fait il vostre amie</p>
      <p class="line" id="msA3116">Floire molt forment l'en mercie</p>
      <p class="line" id="msA3117">Andoi li sont keu as pies</p>
      <p class="line" id="msA3118">A grant joie li ont baisies</p>
      <p class="line" id="msA3119">Li rois les a fait redrecier</p>
      <p class="line" id="msA3120">Floire veut faire chevalier</p>
      <p class="line" id="msA3121">Des millors armes que il ot</p>
      <p class="line" id="msA3122">Le conrea au mieus qu'il pot</p>
      <p class="line" id="msA3123">Li rois quant l'ot fait chevalier</p>
      <p class="line" id="msA3124">Mener les fait a .i. mostier</p>
      <p class="line" id="msA3125">S'amie li fait espouser</p>
      <p class="line" id="msA3126">Apres fait Gloris demander</p>
      <p class="line" id="msA3127">Par le consel de Blanceflor</p>
      <p class="line" id="msA3128">L'a prise li rois a oissor</p>
      <p class="line" id="msA3129">Et molt humlement li pria</p>
      <p class="line" id="msA3130">Quant Gloris eue avera</p>
      <p class="line" id="msA3131">Tot l'an por Diu que ne l'ocie</p>
      <p class="line" id="msA3132">Ains le tiegne tote sa vie</p>
      <p class="line" id="msA3133">Et Floire ausi lempria</p>
      <p class="line" id="msA3134">Blanceflor molt grant joie en a</p>
      <p class="line" id="msA3135">Et li amirals lor otrie</p>
      <p class="line" id="msA3136">Qu'il le tenra tote sa vie</p>
      <p class="line" id="msA3137">Gloris molt grant joie en a fait</p>
      <p class="line" id="msA3138">Vers Blanceflor adont se trait</p>
      <p class="line" id="msA3139">.c. fois le baise doucement</p>
      <p class="line" id="msA3140">L'amirals par le main le prent</p>
      <p class="line" id="msA3141">Corone d'or li fait porter</p>
      <p class="line" id="msA3142">Et comme s'oissor honerer</p>
      <p class="line" id="msA3143">Quant par la sale fu moustree</p>
      <p class="line" id="msA3144">devant sa gent l'a coronee</p>
      <p class="line" id="msA3145">Tot li baron de la cité</p>
      <p class="line" id="msA3146">A la feste sont assanlé</p>
      <p class="line" id="msA3147">Cele feste fu molt joié</p>
      <p class="line" id="msA3148">Et bele et boine et molt jolié</p>
      <p class="line" id="msA3149">Lyons i betent et grans ours</p>
      <p class="line" id="msA3150">Grant joie i a de jougleours</p>
      <p class="line" id="msA3151">Totes manieres d'estrumens</p>
      <p class="line" id="msA3152">I sonent dehors et dedens</p>
      <p class="line" id="msA3153">Molt grant joie i ont demené</p>
      <p class="line" id="msA3154">Cil qui a la feste ont esté</p>
      <p class="line" id="msA3155">Ni ot si povre jougleour</p>
      <p class="line" id="msA3156">.iiii. mars d'argent n'ait le jour</p>
      <p class="line" id="msA3157">Et boin ronci et .i. mantel</p>
      <p class="line" id="msA3158">Tot s'envoisent et bien et bel</p>
      <p class="line" id="msA3159">Floire son boin oste manda</p>
      <p class="line" id="msA3160">Et le por pas n'oublia</p>
      <p class="line" id="msA3161">Atant fu l'aige demandee</p>
      <p class="line" id="msA3162">Li cambrelens l'a aportee</p>
      <p class="line" id="msA3163">Quant lavé ont si sont assis</p>
      <p class="line" id="msA3164">Li amirals assiet Gloris</p>
      <p class="line" id="msA3165">De jouste soi comme s'oissor</p>
      <p class="line" id="msA3166">D'autre part assiet Blanceflor</p>
      <p class="line" id="msA3167">Floire s'assiet joste sa drue</p>
      <p class="line" id="msA3168">Tel joie en a quant l'a veue</p>
      <p class="line" id="msA3169">Por estre ocis dont nel laissast</p>
      <p class="line" id="msA3170">Que voiant tous ne le baisaist</p>
      <p class="line" id="msA3171">Par le palais auquant s'en rient</p>
      <p class="line" id="msA3172">Et en riant içou li dient</p>
      <p class="line" id="msA3173">Floire a cel mes vos tenes</p>
      <p class="line" id="msA3174">Bien vous fera se vos l'ames</p>
      <p class="line" id="msA3175">La ot feste joieuse et grant</p>
      <p class="line" id="msA3176">Bien i servoient li serjant</p>
      <p class="line" id="msA3177">Clare portent li boutillier</p>
      <p class="line" id="msA3178">Ni ot hanap ne fust dormier</p>
      <p class="line" id="msA3179">En boins hanas ovres d'or fin</p>
      <p class="line" id="msA3180">Aportoient claré et vin</p>
      <p class="line" id="msA3181">Et espandent par le maison</p>
      <p class="line" id="msA3182">Trestot s'enyvrent li garçon</p>
      <p class="line" id="msA3183">Ne saveries mes porpenser</p>
      <p class="line" id="msA3184">Que la ne veissies porter</p>
      <p class="line" id="msA3185">Grues et gantes et hairons</p>
      <p class="line" id="msA3186">Bistardes cisnes et paons</p>
      <p class="line" id="msA3187">Niules oublees gibeles</p>
      <p class="line" id="msA3188">Et pastes de vis oiseles</p>
      <p class="line" id="msA3189">Et quant il ces pastes brisoient</p>
      <p class="line" id="msA3190">Li oiselet par tot voloient</p>
      <p class="line" id="msA3191">Adont veissies vous faucons</p>
      <p class="line" id="msA3192">Et ostoirs et esmerillons</p>
      <p class="line" id="msA3193">Et molt grant plente de mouskes</p>
      <p class="line" id="msA3194">Voler apres les oiseles</p>
      <p class="line" id="msA3195">La oissies les estrumens</p>
      <p class="line" id="msA3196">Vieles et encantemens</p>
      <p class="line" id="msA3197">Molt demenoient grant baudor</p>
      <p class="line" id="msA3198">A ceste feste li pluisor</p>
      <p class="line" id="msA3199">Atant es vous .x. chevaliers</p>
      <p class="line" id="msA3200">qui aportent a Floire bries</p>
      <p class="line" id="msA3201">Devant l'amirail s'aresterent</p>
      <p class="line" id="msA3202">Et lui et Floire saluerent</p>
      <p class="line" id="msA3203">De son pere noncent la mort</p>
      <p class="line" id="msA3204">Et de sa mere le duel fort</p>
      <p class="line" id="msA3205">Sire font il de par tes homes</p>
      <p class="line" id="msA3206">Les plus vaillans ci venu somes</p>
      <p class="line" id="msA3207">Que en vostre terre venes</p>
      <p class="line" id="msA3208">Tote est en pais tres bien l'avres</p>
      <p class="line" id="msA3209">Quant Floire ot quest mors ses pere</p>
      <p class="line" id="msA3210">Grant duel en fist et de sa mere</p>
      <p class="line" id="msA3211">Sages hom et hardis gerriers</p>
      <p class="line" id="msA3212">Et biaus et larges vivendiers</p>
      <p class="line" id="msA3213">Ahi fait il biaus tres dous pere</p>
      <p class="line" id="msA3214">Et vous bele tres douce mere</p>
      <p class="line" id="msA3215">Qui si malement m'atornastes</p>
      <p class="line" id="msA3216">Quant mon pere consel donastes</p>
      <p class="line" id="msA3217">Vos li loastes par amor</p>
      <p class="line" id="msA3218">Que vendist bele Blanceflor</p>
      <p class="line" id="msA3219">Que mes peres voloit ocirre</p>
      <p class="line" id="msA3220">Par mautalent et par grant ire</p>
      <p class="line" id="msA3221">Et por içou que il cuidoit</p>
      <p class="line" id="msA3222">Que por Blanceflor me perdoit</p>
      <p class="line" id="msA3223">Vos savies bien que je moroie</p>
      <p class="line" id="msA3224">Et que sans li pas ne vivroie</p>
      <p class="line" id="msA3225">Vostre boin anel me donastes</p>
      <p class="line" id="msA3226">Quant vous querre le m'envoiastes</p>
      <p class="line" id="msA3227">Vos savies que je la verroie</p>
      <p class="line" id="msA3228">Por vostre anel que je portoie</p>
      <p class="line" id="msA3229">Jamais mere tel ne donra</p>
      <p class="line" id="msA3230">A son fil tant ne l'amera</p>
      <p class="line" id="msA3231">Dieus face merci a mon pere</p>
      <p class="line" id="msA3232">Et a la roine ma mere</p>
      <p class="line" id="msA3233">Floire ensi se dementoit</p>
      <p class="line" id="msA3234">Molt doucement le regretoit</p>
      <p class="line" id="msA3235">Il et s'amie grant duel font</p>
      <p class="line" id="msA3236">Vers l'amirail regardé ont</p>
      <p class="line" id="msA3237">Boinement li ruevent congié</p>
      <p class="line" id="msA3238">Et il en a son cuer irié</p>
      <p class="line" id="msA3239">Et dist se voles remanoir</p>
      <p class="line" id="msA3240">Vos ares bien vostre voloir</p>
      <p class="line" id="msA3241">Je vous feroie coroner</p>
      <p class="line" id="msA3242">Et riche roiame doner</p>
      <p class="line" id="msA3243">Riche roiame vous donroie</p>
      <p class="line" id="msA3244">Et d'or fin vous coroneroie</p>
      <p class="line" id="msA3245">Ahi dist il Floire amis</p>
      <p class="line" id="msA3246">Car remanes en cest pais</p>
      <p class="line" id="msA3247">Vos seres mes confanoniers</p>
      <p class="line" id="msA3248">Et mes plus prives consilliers</p>
      <p class="line" id="msA3249">Floire dist pas ne remanroit</p>
      <p class="line" id="msA3250">Mais l'amirail du sien donroit</p>
      <p class="line" id="msA3251">Sa ciere coupe k'aporta</p>
      <p class="line" id="msA3252">Et dist qu'il le racatera</p>
      <p class="line" id="msA3253">Qu'il l'avoit au portier donee</p>
      <p class="line" id="msA3254">De .c. mars d'or l'a racatee</p>
      <p class="line" id="msA3255">Floire a son oste apelé</p>
      <p class="line" id="msA3256">Molt grant avoir li a doné</p>
      <p class="line" id="msA3257">.x. coupes d'or et .xx. d'argent</p>
      <p class="line" id="msA3258">Li fait doner joieusement</p>
      <p class="line" id="msA3259">Que nul contredit ni a mis</p>
      <p class="line" id="msA3260">Et .xx. pailes et .xx. samis</p>
      <p class="line" id="msA3261">Et .vii. somiers de sebelins</p>
      <p class="line" id="msA3262">.c. porpres et .c. osterins</p>
      <p class="line" id="msA3263">Et une riche coupe d'or</p>
      <p class="line" id="msA3264">Qu'il aporta de son tresor</p>
      <p class="line" id="msA3265">Done a s'ostesse Licoris</p>
      <p class="line" id="msA3266">Et .x. mantiaus que vairs que gris</p>
      <p class="line" id="msA3267">Cascun de ceus de la maison</p>
      <p class="line" id="msA3268">Dona u paile u siglaton</p>
      <p class="line" id="msA3269">Molt boinement a pris congié</p>
      <p class="line" id="msA3270">Et il l'ont trestout convoié</p>
      <p class="line" id="msA3271">Et l'amirals le convoia</p>
      <p class="line" id="msA3272">Au departir molt le baisa</p>
      <p class="line" id="msA3273">Li enfes Floire s'en revait</p>
      <p class="line" id="msA3274">Molt riche convoi li ont fait</p>
      <p class="line" id="msA3275">Molt lont baisié et acolé</p>
      <p class="line" id="msA3276">Et a Damlediu conmandé</p>
      <p class="line" id="msA3277">Et il les a salues tous</p>
      <p class="line" id="msA3278">Com cil qui ert sages et prous</p>
      <p class="line" id="msA3279">Flore s'en va lies et joians</p>
      <p class="line" id="msA3280">Une eure lies l'autre pensans</p>
      <p class="line" id="msA3281">Forment li poise de son pere</p>
      <p class="line" id="msA3282">Que il est mors et de sa mere</p>
      <p class="line" id="msA3283">De l'autre part joie mena</p>
      <p class="line" id="msA3284">De Blanceflor que o soi a</p>
      <p class="line" id="msA3285">Oi aves com ert perdue</p>
      <p class="line" id="msA3286">Tant le quist que Dieus l'a rendue</p>
      <p class="line" id="msA3287">Floire s'en va s'amie en maine</p>
      <p class="line" id="msA3288">Tant a erré a quelque paine</p>
      <p class="line" id="msA3289">Qu'an son pais est revenus</p>
      <p class="line" id="msA3290">Et a grant joie receus</p>
      <p class="line" id="msA3291">Tot li baron contre lui vinrent</p>
      <p class="line" id="msA3292">A l'encontre grant joie firent</p>
      <p class="line" id="msA3293">Et la mere de Blanceflor</p>
      <p class="line" id="msA3294">Mena grant joie a icel jor</p>
      <p class="line" id="msA3295">Car remese ert escaitivee</p>
      <p class="line" id="msA3296">Dolante en estrainge contree</p>
      <p class="line" id="msA3297">Or est Floire en son pais</p>
      <p class="line" id="msA3298">A grant joie entre ses amis</p>
      <p class="line" id="msA3299">Sa corone li aporterent</p>
      <p class="line" id="msA3300">Por la flor d'or li presenterent</p>
      <p class="line" id="msA3301">Floire se fait crestiener</p>
      <p class="line" id="msA3302">Et apres a roi coroner</p>
      <p class="line" id="msA3303">Por Blanceflor la soie amie</p>
      <p class="line" id="msA3304">Mena puis crestiiene vie</p>
      <p class="line" id="msA3305">.iii. archevesques ot o soi</p>
      <p class="line" id="msA3306">Qui sont de crestiiene loi</p>
      <p class="line" id="msA3307">Sa corone li presignierent</p>
      <p class="line" id="msA3308">Et saintement le baptisierent</p>
      <p class="line" id="msA3309">Quant il se fu crestiienes</p>
      <p class="line" id="msA3310">Tos ses barons a apeles</p>
      <p class="line" id="msA3311">Si lor prie par boine amor</p>
      <p class="line" id="msA3312">Qu'il croient Diu nostre signor</p>
      <p class="line" id="msA3313">Et croient en sainte Marie</p>
      <p class="line" id="msA3314">Nel laissent pas coi que nus die</p>
      <p class="line" id="msA3315">Et si prengent hasteement</p>
      <p class="line" id="msA3316">Por l'amor Diu baptisement</p>
      <p class="line" id="msA3317">Trestot si baron li pluisor</p>
      <p class="line" id="msA3318">Se baptisierent a cel jor</p>
      <p class="line" id="msA3319">Sacies que peu en demora</p>
      <p class="line" id="msA3320">Por lor signor qui lor pria</p>
      <p class="line" id="msA3321">A baptisier la gent vilaine</p>
      <p class="line" id="msA3322">Dura bien plus d'une semaine</p>
      <p class="line" id="msA3323">Qui le baptesme refusoit</p>
      <p class="line" id="msA3324">Ne en Diu croire ne voloit</p>
      <p class="line" id="msA3325">Floire les faisoit escorcier</p>
      <p class="line" id="msA3326">Ardoir en fu u de trencier</p>
      <p class="line" id="msA3327">Quant cel regne ot a Diu torné</p>
      <p class="line" id="msA3328">Floire a .i. duc esgardé</p>
      <p class="line" id="msA3329">Le plus fort et le plus vaillant</p>
      <p class="line" id="msA3330">Le plus preu et le plus poissant</p>
      <p class="line" id="msA3331">Au plus rice duc de s'onor</p>
      <p class="line" id="msA3332">Dona la mere Blanceflor</p>
      <p class="line" id="msA3333">Estes les vous bone euree</p>
      <p class="line" id="msA3334">Molt la fortune relevee</p>
      <p class="line" id="msA3335">Fortune qui l'ot mise jus</p>
      <p class="line" id="msA3336">Tost le ra relevee sus</p>
      <p class="line" id="msA3337">Quant sa fille voit coronee</p>
      <p class="line" id="msA3338">Ele rest duçoise apelee</p>
      <p class="line" id="msA3339">A Damlediu grasses en rent</p>
      <p class="line" id="msA3340">Et sel mercie doucement</p>
      <p class="line" id="msA3341">Chi fenist li contes de Floire</p>
      <p class="line" id="msA3342">Dieus nos mece tos en sa gloire.</p>
   </div>
</div>
