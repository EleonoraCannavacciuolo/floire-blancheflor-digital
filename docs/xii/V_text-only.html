<?xml version="1.0" encoding="UTF-8"?>
<div class="edition-text">
   <div class="text">
      <p class="line" id="msV1">Et pur la part de la reïne</p>
      <p class="line" id="msV2">De reguart dune la meschine</p>
      <p class="line" id="msV3">La reine mult se fait lee</p>
      <p class="line" id="msV4">En ses chambres l'ad menee</p>
      <p class="line" id="msV5">Sa lai li laisse bien guarder</p>
      <p class="line" id="msV6">Servir la fait et honureer</p>
      <p class="line" id="msV7">Od li suvent giue et parole</p>
      <p class="line" id="msV8">Et franceis aprent de sa scole</p>
      <p class="line" id="msV9">La meschine ert curteis et pruz</p>
      <p class="line" id="msV10">Mult se feseit amer a tuz</p>
      <p class="line" id="msV11">La reine forment serveit</p>
      <p class="line" id="msV12">Cume cele ki os asteit</p>
      <p class="line" id="msV13">Un jur avint que la christine</p>
      <p class="line" id="msV14">Uverot as cambres la reine</p>
      <p class="line" id="msV15">Un gunfanun a os le rei</p>
      <p class="line" id="msV16">U ele peinst et lu et sei</p>
      <p class="line" id="msV17">La reine la vit suvent palir</p>
      <p class="line" id="msV18">Culur muer et tressaillir</p>
      <p class="line" id="msV19">Et a ses flancs sa main geter</p>
      <p class="line" id="msV20">Suvent frunchir et suspirer</p>
      <p class="line" id="msV21">Dunc sot bien qu'ele aveit</p>
      <p class="line" id="msV22">A son semblant que grosse asteit</p>
      <p class="line" id="msV23">E li demande cumben il l'ad</p>
      <p class="line" id="msV24">Qu'ele receut ço dunt mal ad</p>
      <p class="line" id="msV25">Cele li ad lu terme dit</p>
      <p class="line" id="msV26">Et la reine li respundit</p>
      <p class="line" id="msV27">Que de cel fine rert preinz</p>
      <p class="line" id="msV28">Et en cel jur et nent einz</p>
      <p class="line" id="msV29">Lu jur de la Pasche Flurie</p>
      <p class="line" id="msV30">Si cume nun cunte de lur vie</p>
      <p class="line" id="msV31">Dunc sorent ben senz diviner</p>
      <p class="line" id="msV32">Lur dreit terme de l'enfanter</p>
      <p class="line" id="msV33">Vint li termes qu'eles deveient</p>
      <p class="line" id="msV34">Enfanter ço dunt grosses esteient</p>
      <p class="line" id="msV35">Travauz ourent et dolur granz</p>
      <p class="line" id="msV36">Tant que furent nez li enfanz</p>
      <p class="line" id="msV37">Vallez fut nez de la paene</p>
      <p class="line" id="msV38">Et meschine out la christiene</p>
      <p class="line" id="msV39">Li dui enfant quant furent né</p>
      <p class="line" id="msV40">De la feste furent apelé</p>
      <p class="line" id="msV41">La christiene pur l'onur</p>
      <p class="line" id="msV42">De la feste mist Blancheflur</p>
      <p class="line" id="msV43">Num a sa fille et li reis Floire</p>
      <p class="line" id="msV44">A sun filz quant sot la stoire</p>
      <p class="line" id="msV45">Li reis amat mult sun effant</p>
      <p class="line" id="msV46">La mere plus u autretant</p>
      <p class="line" id="msV47">Cumandé l'unt a la ravie</p>
      <p class="line" id="msV48">Pur ço qu'el ert de suen guarnie</p>
      <p class="line" id="msV49">A nurir e a meistrer</p>
      <p class="line" id="msV50">Del tut fors de l'aleter</p>
      <p class="line" id="msV51">Une paene le leiteit</p>
      <p class="line" id="msV52">Char lur lei de autre ne cunsenteit</p>
      <p class="line" id="msV53">Ele le nurist dulcement</p>
      <p class="line" id="msV54">E guarde ententivement</p>
      <p class="line" id="msV55">Plus que sa fille ele ne saveit</p>
      <p class="line" id="msV56">Luquel des dous plus cher aveit</p>
      <p class="line" id="msV57">Ensemble nurri les enfanz</p>
      <p class="line" id="msV58">Tant que chescun ot .iii. anz</p>
      <p class="line" id="msV59">Unches ne lur sevrat manger</p>
      <p class="line" id="msV60">Fors solement li leiter</p>
      <p class="line" id="msV61">La nuit ensemble les cuchot</p>
      <p class="line" id="msV62">Amdous pesseit et embevrot</p>
      <p class="line" id="msV63">Quant cinc anz ourent li enfant</p>
      <p class="line" id="msV64">Bien furent nurri et bien grant</p>
      <p class="line" id="msV65">De lur eé en nule terre</p>
      <p class="line" id="msV66">Plus beaus enfanz n'estuvereit quere</p>
      <p class="line" id="msV67">Quant li reis vit sun filz si bel</p>
      <p class="line" id="msV68">De sun aage lu damoisel</p>
      <p class="line" id="msV69">Et s'aperceit que il pot entendre</p>
      <p class="line" id="msV70">A letres se volt fere aprendre</p>
      <p class="line" id="msV71">Gaisdun le cumande un maistre</p>
      <p class="line" id="msV72">Meudre de lui ne poet nul estre</p>
      <p class="line" id="msV73">Sis parenz ert de sa maisun</p>
      <p class="line" id="msV74">Fundez de arz Gandes out nun</p>
      <p class="line" id="msV75">Li reis cumande dunc a l'afant</p>
      <p class="line" id="msV76">Qu'il aprenge et il en plurant</p>
      <p class="line" id="msV77">Li respunt sire que ferat</p>
      <p class="line" id="msV78">Blancheflur dun n'aprendrat</p>
      <p class="line" id="msV79">Senz li ne sai jo pas aprendre</p>
      <p class="line" id="msV80">Ne ja ne savrai leçun rendre</p>
      <p class="line" id="msV81">Li rei li dit fllz pur vostre amur</p>
      <p class="line" id="msV82">Voill que aprenge Blancheflur</p>
      <p class="line" id="msV83">Es les amdous a la scole</p>
      <p class="line" id="msV84">Mult delivre ourent parole</p>
      <p class="line" id="msV85">Chescun d'ous tant aperneit</p>
      <p class="line" id="msV86">Pur l'autre que merveille esteit</p>
      <p class="line" id="msV87">Li dui enfant mult s'entreamount</p>
      <p class="line" id="msV88">Et de beauté s'entresemblount</p>
      <p class="line" id="msV89">Nul d'ous conseill ne saveit</p>
      <p class="line" id="msV90">De sai quant l'autre n'aveit</p>
      <p class="line" id="msV91">Al plus tost que suffri nature</p>
      <p class="line" id="msV92">En eus amer mistrent grant cure</p>
      <p class="line" id="msV93">En aprendre ourent bons sens</p>
      <p class="line" id="msV94">En retenir meillur purpens</p>
      <p class="line" id="msV95">Livres savent paenurs</p>
      <p class="line" id="msV96">U aperneit parler d'amurs</p>
      <p class="line" id="msV97">En ço grantment se delitount</p>
      <p class="line" id="msV98">En cel livre ki il apernount</p>
      <p class="line" id="msV99">Cel lire les fist plus haster</p>
      <p class="line" id="msV100">En autre sens de eus entramer</p>
      <p class="line" id="msV101">Char d'amur de nurreture</p>
      <p class="line" id="msV102">Mult l[...]ur aveit asté a cure</p>
      <p class="line" id="msV103">En sul cinc anz et quince dis</p>
      <p class="line" id="msV104">Furent amdui si bien apris</p>
      <p class="line" id="msV105">Que bien surent parler latin</p>
      <p class="line" id="msV106">Et bien escrivre en parchemin</p>
      <p class="line" id="msV107">Et conseiller oant la gent</p>
      <p class="line" id="msV108">En latin que nus nes atent</p>
      <p class="line" id="msV109">Li reis aperceit bien l'amur</p>
      <p class="line" id="msV110">Que sis filz ad a Blancheflur</p>
      <p class="line" id="msV111">[G]rantment crent en sun curage</p>
      <p class="line" id="msV112">Que quant sis ert de l'aage</p>
      <p class="line" id="msV113">Que fenme deive espuser</p>
      <p class="line" id="msV114">Que de li nel pouse turner</p>
      <p class="line" id="msV115">As chambres vent a la reine</p>
      <p class="line" id="msV116">Cunseil prendre de la meschine</p>
      <p class="line" id="msV117">Si ele ne li dune a sun talent</p>
      <p class="line" id="msV118">[O]ccira la hastivement</p>
      <p class="line" id="msV119">Pus querrat sulunc sun lingnage</p>
      <p class="line" id="msV120">A sun filz fenme de parage</p>
      <p class="line" id="msV121">La reine veit bien sun seingnur</p>
      <p class="line" id="msV122">Iré bien pert en sa culur</p>
      <p class="line" id="msV123">Kar de sanc ot lu frunt vermeill</p>
      <p class="line" id="msV124">Il l'apele par grant cunseill</p>
      <p class="line" id="msV125">Dam[e] fait il malement vait</p>
      <p class="line" id="msV126">De nostre filz est mult mal plait</p>
      <p class="line" id="msV127">Saches que astrus le perdun</p>
      <p class="line" id="msV128">Si hastif cunseill ne pernun</p>
      <p class="line" id="msV129">Ele dit cument kar tel amur</p>
      <p class="line" id="msV130">Ad nostre filz a Blancheflur</p>
      <p class="line" id="msV131">Cele fille nostre caitive</p>
      <p class="line" id="msV132">Ço dient tant tut cum ele ert vive</p>
      <p class="line" id="msV133">L'amur de li ne changerat</p>
      <p class="line" id="msV134">Ne autre fenme n'esposerat</p>
      <p class="line" id="msV135">Atant ment ert avilé</p>
      <p class="line" id="msV136">Pur li tut nostre parenté</p>
      <p class="line" id="msV137">Certes fait il senz demurer</p>
      <p class="line" id="msV138">Li voill fere lu chef coper</p>
      <p class="line" id="msV139">Puis durrai a mun filz oissur</p>
      <p class="line" id="msV140">Fille de rei u de almaçur</p>
      <p class="line" id="msV141">La reine s'est purpensee</p>
      <p class="line" id="msV142">Puis ad parlé cum senee</p>
      <p class="line" id="msV143">A la pulcele volt si aider</p>
      <p class="line" id="msV144">Et sun seingnur si cunseiller</p>
      <p class="line" id="msV145">Qu'a sun seignur puisse pleisir</p>
      <p class="line" id="msV146">Et Blancheflur de mort guarir</p>
      <p class="line" id="msV147">Sire fait ele bien devum querre</p>
      <p class="line" id="msV148">Que nostre filz remaine en terre</p>
      <p class="line" id="msV149">Et que il ne perde pas s'onur</p>
      <p class="line" id="msV150">Pur l'amur de Blancheflur</p>
      <p class="line" id="msV151">Mes ki si li purreit tolir</p>
      <p class="line" id="msV152">Que ne li n'estust pas murir</p>
      <p class="line" id="msV153">Ço m'est avis plus bel serreit</p>
      <p class="line" id="msV154">Li reis respunt la dame ad dreit</p>
      <p class="line" id="msV155">Dame fait il et jol te otrei</p>
      <p class="line" id="msV156">Cunseillez et vus et mei</p>
      <p class="line" id="msV157">Sire fait ele enveum Florie</p>
      <p class="line" id="msV158">Nostre filz aprendre a Muntorie</p>
      <p class="line" id="msV159">Lee en ert mult dame Sibile</p>
      <p class="line" id="msV160">Ma surur ki dame est de la vile</p>
      <p class="line" id="msV161">Des qu'ele l'acheisun savrat</p>
      <p class="line" id="msV162">Par li si ele pout l'ublirat</p>
      <p class="line" id="msV163">La christiene Blancheflur</p>
      <p class="line" id="msV164">Se purchat acun autre amur</p>
      <p class="line" id="msV165">Malada se feindrat Gaidun</p>
      <p class="line" id="msV166">Ne li purrat livrer lençun</p>
      <p class="line" id="msV167">E nus li façun bien entendre</p>
      <p class="line" id="msV168">Que l'enveum pur aprendre</p>
      <p class="line" id="msV169">Se sis maistres seinz remaint</p>
      <p class="line" id="msV170">Florres bien tost le savreit</p>
      <p class="line" id="msV171">Char mult sunt veir de amur</p>
      <p class="line" id="msV172">Tul cil ki se crement d'amur</p>
      <p class="line" id="msV173">Il ert dolent de la nuvele</p>
      <p class="line" id="msV174">S'en vudrat meuz la pulcele</p>
      <p class="line" id="msV175">Sa mere malada se refeingne</p>
      <p class="line" id="msV176">Et ele pur li guarder remeingne</p>
      <p class="line" id="msV177">Et vus bien l'en ferez</p>
      <p class="line" id="msV178">Que einz quince dis la trametrez</p>
      <p class="line" id="msV179">Atant sunt del cunseill turné</p>
      <p class="line" id="msV180">Li reis ad sun filz demandé</p>
      <p class="line" id="msV181">Mes primes ot apareillé</p>
      <p class="line" id="msV182">Si cum il orent cunseillé</p>
      <p class="line" id="msV183">Et puis li cumande et ad dit</p>
      <p class="line" id="msV184">Floires lu rei respundit</p>
      <p class="line" id="msV185">Sire fait il cum pout ço estre</p>
      <p class="line" id="msV186">Que Blancheflur lais et mun maistre</p>
      <p class="line" id="msV187">Blancheflur prie qu'ele aud od sei</p>
      <p class="line" id="msV188">Dunc ben aseure le li rei</p>
      <p class="line" id="msV189">Que u ele murge u ele vive</p>
      <p class="line" id="msV190">Al terme l'avrat senz eschive</p>
      <p class="line" id="msV191">Il lur otrei a quelque peine</p>
      <p class="line" id="msV192">Li reis sun chamberlanc demeine</p>
      <p class="line" id="msV193">Li ad chargé et grant cunrei</p>
      <p class="line" id="msV194">Tel cum astut a filz de rei</p>
      <p class="line" id="msV195">Est le vus venuz al chastel</p>
      <p class="line" id="msV196">De Muntorie ki mult est bel</p>
      <p class="line" id="msV197">Li dux Goias mult lez en fut</p>
      <p class="line" id="msV198">E a grant joie l'ad receut</p>
      <p class="line" id="msV199">Et sante si refait grant joie</p>
      <p class="line" id="msV200">Mes lui ne chaut de quant qu'il oie</p>
      <p class="line" id="msV201">Pur Blancheflur qu'il n'at s'amie</p>
      <p class="line" id="msV202">En tristur ad turné sa vie</p>
      <p class="line" id="msV203">Aprendre l'ad mené Dame Sibile</p>
      <p class="line" id="msV204">Od les pulceles de la vile</p>
      <p class="line" id="msV205">Saveir se li ublireit</p>
      <p class="line" id="msV206">Ne en la scole autre amereit</p>
      <p class="line" id="msV207">Meis nul oir ne nul veer</p>
      <p class="line" id="msV208">Ne li pout faire joie aveir</p>
      <p class="line" id="msV209">Il oit asez mes rien ne prent</p>
      <p class="line" id="msV210">Char grant dol a li s'entent</p>
      <p class="line" id="msV211">Amur li ad livré entente</p>
      <p class="line" id="msV212">Al qu†† li ad planté un ente</p>
      <p class="line" id="msV213">Ki en tuz tens flurie esteit</p>
      <p class="line" id="msV214">Et tant dulcement li uleit</p>
      <p class="line" id="msV215">Que ne encenzs ne zodoal</p>
      <p class="line" id="msV216">Ne girofre ne galengal</p>
      <p class="line" id="msV217">Icel odor rien ne preissout</p>
      <p class="line" id="msV218">Tut autre joie ubliout</p>
      <p class="line" id="msV219">Le fruit de cel ente entendeit</p>
      <p class="line" id="msV220">Meis li terme mult lung asteit</p>
      <p class="line" id="msV221">Co li ert vis del fruit quillir</p>
      <p class="line" id="msV222">Quant Blancheflur verrat gesir</p>
      <p class="line" id="msV223">Juste sai et la beiserat</p>
      <p class="line" id="msV224">Lu fruit del ente dunc cuildrat</p>
      <p class="line" id="msV225">Floires atent a quelque peine</p>
      <p class="line" id="msV226">Tut le terme de la quintanie</p>
      <p class="line" id="msV227">Mais quant il vit qu'ele vient</p>
      <p class="line" id="msV228">Dunc sot ben que gabé esteit</p>
      <p class="line" id="msV229">Et si redute forment et crent</p>
      <p class="line" id="msV230">Que mort seit quant ele ne vent</p>
      <p class="line" id="msV231">Atant lait lu manger ester</p>
      <p class="line" id="msV232">Lu rire ad turné al plurer</p>
      <p class="line" id="msV233">Le beivre lait et le dormir</p>
      <p class="line" id="msV234">Cil se crement mult del murir</p>
      <p class="line" id="msV235">Li chambrelans al rei le mande</p>
      <p class="line" id="msV236">Cil en ad dol et ire grande</p>
      <p class="line" id="msV237">De venir li dune cungé</p>
      <p class="line" id="msV238">La reine apele tut iré</p>
      <p class="line" id="msV239">Certes fait il ço est nuvele</p>
      <p class="line" id="msV240">Mar acuintai la damaisele</p>
      <p class="line" id="msV241">Pot cel estre par sorcerie</p>
      <p class="line" id="msV242">Ad de mun filz la druerie</p>
      <p class="line" id="msV243">Faites le mai tost demander</p>
      <p class="line" id="msV244">Si li ferai lu chef coper</p>
      <p class="line" id="msV245">Quant mi filz mort la savrat</p>
      <p class="line" id="msV246">En poi de tens l'ublirat</p>
      <p class="line" id="msV247">Quant la reine co ad oi</p>
      <p class="line" id="msV248">Poez saver mult est marri</p>
      <p class="line" id="msV249">Lasse fait ele cumfait damage</p>
      <p class="line" id="msV250">Si cist hom siut sun curage</p>
      <p class="line" id="msV251">Grant dolur et grant peché</p>
      <p class="line" id="msV252">Se si en siut sa volunté</p>
      <p class="line" id="msV253">Purpensé s'ad mult franchement</p>
      <p class="line" id="msV254">Cum li toudra cest mautalent</p>
      <p class="line" id="msV255">Sire fait ele cha entendez</p>
      <p class="line" id="msV256">Si jo di sens si l'ascultez</p>
      <p class="line" id="msV257">En repruver dit hun beau sire</p>
      <p class="line" id="msV258">Que chi la oite mal venge sa ire</p>
      <p class="line" id="msV259">Mult dut que si vus l'occiez</p>
      <p class="line" id="msV260">Ne nus toille plus li pechez</p>
      <p class="line" id="msV261">Char co dient rei et cunte</p>
      <p class="line" id="msV262">Que veuz peché fait nuvele hunte</p>
      <p class="line" id="msV263">Beaus sire reis ele ne pot meis</p>
      <p class="line" id="msV264">Ne pernez pas sur vus le feis</p>
      <p class="line" id="msV265">De co ne pot ele pas guarder</p>
      <p class="line" id="msV266">Que il ne aint ne esforcer</p>
      <p class="line" id="msV267">Destreinnez vostre mautalent</p>
      <p class="line" id="msV268">En choiez si jo ne ment</p>
      <p class="line" id="msV269">Quant en averat eu ses aises asez</p>
      <p class="line" id="msV270">Et acompli ses voluntez</p>
      <p class="line" id="msV271">Qu'il larrat jol vus afi</p>
      <p class="line" id="msV272">Tut senz esforz et senz chasti</p>
      <p class="line" id="msV273">Nel chastier unques d'amer</p>
      <p class="line" id="msV274">Kar tant se verrez plus anguisser</p>
      <p class="line" id="msV275">Destrez ce esforz chastiement</p>
      <p class="line" id="msV276">Cho sunt d'amur enticement</p>
      <p class="line" id="msV277">Suffrez qu'il en ait vantage</p>
      <p class="line" id="msV278">En cest sun primerain aage</p>
      <p class="line" id="msV279">Puis larrat vus le verrez</p>
      <p class="line" id="msV280">Quant il l'avrat ou asez</p>
      <p class="line" id="msV281">E si vus ço ne volez faire</p>
      <p class="line" id="msV282">Ja n'en serrai a vus cuntraire</p>
      <p class="line" id="msV283">Enveiet la vendre ultre mer</p>
      <p class="line" id="msV284">Ja n'orrez mais de li parler</p>
      <p class="line" id="msV285">A cel port ad mult marchant</p>
      <p class="line" id="msV286">De Babilonie bien manant</p>
      <p class="line" id="msV287">La la faites mener et vendre</p>
      <p class="line" id="msV288">Grant aveir en purra hun prendre</p>
      <p class="line" id="msV289">Cil l'en menerent kar mult est bele</p>
      <p class="line" id="msV290">Ja n'orrent mais de li nuvele</p>
      <p class="line" id="msV291">Issi en serrum ben delivres</p>
      <p class="line" id="msV292">Si ne serrum pas homicides</p>
      <p class="line" id="msV293">A cest cunseill so tent li reis</p>
      <p class="line" id="msV294">Si l'ad livré a un burgeis</p>
      <p class="line" id="msV295">Purquant enviz le otraie</p>
      <p class="line" id="msV296">Par un burgeis la enveie</p>
      <p class="line" id="msV297">Al port ki de marché fud sage</p>
      <p class="line" id="msV298">Et sout parler de meit language</p>
      <p class="line" id="msV299">Ne la fait pas par cuveitise</p>
      <p class="line" id="msV300">Vendre li reis en nule wise</p>
      <p class="line" id="msV301">Meusz amast sa mor avair</p>
      <p class="line" id="msV302">Que cent mars d'or pur li avair</p>
      <p class="line" id="msV303">Mais les peches crent pur ce le lait</p>
      <p class="line" id="msV304">Li marchant al port s'en vait</p>
      <p class="line" id="msV305">A u tens vent la pulcele</p>
      <p class="line" id="msV306">Ki l'achatant kar mult est bele</p>
      <p class="line" id="msV307">Trente mars d'or et vint de argent</p>
      <p class="line" id="msV308">E .xx. palies de Bonevent</p>
      <p class="line" id="msV309">Et dis mantauls veirs osterins</p>
      <p class="line" id="msV310">Et dis blians nide purprins</p>
      <p class="line" id="msV311">Et une chere cupe de fin or</p>
      <p class="line" id="msV312">Ki fu emblé del tresor</p>
      <p class="line" id="msV313">Al riche empereur de Rume</p>
      <p class="line" id="msV314">Unc de plus chere ne but hume</p>
      <p class="line" id="msV315">A grant mervelle fud bien faite</p>
      <p class="line" id="msV316">Et mult fut subtillement purtraite</p>
      <p class="line" id="msV317">Par [m]enue neilure</p>
      <p class="line" id="msV318">Vulcan la fist si mist grant cure</p>
      <p class="line" id="msV319">De l'hanap peinst tut envirum</p>
      <p class="line" id="msV320">Troie et le reial dunjun</p>
      <p class="line" id="msV321">Et cum li griu de hors l'asaillerent</p>
      <p class="line" id="msV322">Et cunme al mur pichent et maillent</p>
      <p class="line" id="msV323">Et cum cil dedenz ben se defendent</p>
      <p class="line" id="msV324">Cailluns et peuz aguz lur rendent</p>
      <p class="line" id="msV325">En l'urle apres fut peinte Heleine</p>
      <p class="line" id="msV326">Et cum Paris li dux la meine</p>
      <p class="line" id="msV327">D'une blanc esmal out fait l'amagine</p>
      <p class="line" id="msV328">Plus fut chere que tute Kartagine</p>
      <p class="line" id="msV329">Apres i est cum sis marriz</p>
      <p class="line" id="msV330">La siut par mer d'ire farsiz</p>
      <p class="line" id="msV331">Et l'ost des Grius cume noiot</p>
      <p class="line" id="msV332">Et Agamennon ki amenot</p>
      <p class="line" id="msV333">Et al cuvercle de desus</p>
      <p class="line" id="msV334">La ert depeint cume Venus</p>
      <p class="line" id="msV335">Pallas et Juno ensement</p>
      <p class="line" id="msV336">Vindrent oir le jugement</p>
      <p class="line" id="msV337">De Paris char estrif erent</p>
      <p class="line" id="msV338">De la pome qu'eles ourent</p>
      <p class="line" id="msV339">De fin or u ascrit esteit</p>
      <p class="line" id="msV340">Que la bele d'eles l'avreit</p>
      <p class="line" id="msV341">Et puis sur fei lui ruvent</p>
      <p class="line" id="msV342">Que a la plus bele le dunast</p>
      <p class="line" id="msV343">Et cele qu'il meuz preisast</p>
      <p class="line" id="msV344">Chescune li promet grantment</p>
      <p class="line" id="msV345">Que veirs lui seit al jugement</p>
      <p class="line" id="msV346">Juno plenté de grant aveir</p>
      <p class="line" id="msV347">Pallas prouese et saveir</p>
      <p class="line" id="msV348">Et Venus lui promet la fenme</p>
      <p class="line" id="msV349">Que de tutes autres est gemme</p>
      <p class="line" id="msV350">Paris la pume li dunat</p>
      <p class="line" id="msV351">Et de sa fenme mult l'astat</p>
      <p class="line" id="msV352">Asez la voleit meuz aveir</p>
      <p class="line" id="msV353">Que grant proesce ne saveir</p>
      <p class="line" id="msV354">Et tres bien mustrot la peinture</p>
      <p class="line" id="msV355">L'amur Paris et sa grant cure</p>
      <p class="line" id="msV356">Et cum ses nefs aparaillot</p>
      <p class="line" id="msV357">Et cum pur lui par mer nai[o]t</p>
      <p class="line" id="msV358">Li pomeaus ert riche et vaillant</p>
      <p class="line" id="msV359">De une scarbuncle relusant</p>
      <p class="line" id="msV360">N'ad suz cel tant orbe celer</p>
      <p class="line" id="msV361">Se lui aveit le butillier</p>
      <p class="line" id="msV362">Ne puist senz autre clarté</p>
      <p class="line" id="msV363">Cunustre vin et fort herbé</p>
      <p class="line" id="msV364">De or aveit desus un oisel</p>
      <p class="line" id="msV365">Triforie chi mult par ert bel</p>
      <p class="line" id="msV366">En sez peiz teneit une genme</p>
      <p class="line" id="msV367">Plus bele ne vit filz de femme</p>
      <p class="line" id="msV368">Ço ert vis chi la guardout</p>
      <p class="line" id="msV369">Que vis esteit si voletout</p>
      <p class="line" id="msV370">Li reis Eneas l'enportat</p>
      <p class="line" id="msV371">De Troie quant il s'en alat</p>
      <p class="line" id="msV372">Si la dunat en Lunbardie</p>
      <p class="line" id="msV373">Lavine qui fut s'amie</p>
      <p class="line" id="msV374">Puis l'orent † ut li ancheisur</p>
      <p class="line" id="msV375">Qui furent de Rume seignur</p>
      <p class="line" id="msV376">Des que Cesar a qui l'emblat</p>
      <p class="line" id="msV377">Li leres qui la portat</p>
      <p class="line" id="msV378">U li marchant l'achaterent</p>
      <p class="line" id="msV379">Ki pur Blancheflur la dunerent</p>
      <p class="line" id="msV380">Ço l'en dunent par dreit marchez</p>
      <p class="line" id="msV381">Et si s'en funt joiant et lez</p>
      <p class="line" id="msV382">Char a duble quident guainner</p>
      <p class="line" id="msV383">Si sen pount ben repeirer</p>
      <p class="line" id="msV384">Li marchant out bon oré</p>
      <p class="line" id="msV385">En lur pais s'en sunt alé</p>
      <p class="line" id="msV386">Et il l'at tant bien achatee</p>
      <p class="line" id="msV387">A fin or dis feiz pesee</p>
      <p class="line" id="msV388">El ad gent cors et cler visage</p>
      <p class="line" id="msV389">Bien pert qu'ele est de grant parage</p>
      <p class="line" id="msV390">Pur sa beautet mult l'amat</p>
      <p class="line" id="msV391">Et bien guarder la cumandat</p>
      <p class="line" id="msV392">Li marchant en sunt tut lé</p>
      <p class="line" id="msV393">Char asez i unt guainné</p>
      <p class="line" id="msV394">Et li burgeis est revenu</p>
      <p class="line" id="msV395">Al rei ad tut l'aver rendu</p>
      <p class="line" id="msV396">Et li reis fait aparailler</p>
      <p class="line" id="msV397">Une tumbe al muster</p>
      <p class="line" id="msV398">Et desus une pere mist</p>
      <p class="line" id="msV399">En qui un epitaffe escrist</p>
      <p class="line" id="msV400">Ci est la bele Blancheflur</p>
      <p class="line" id="msV401">A qui Floires ot grant amur</p>
      <p class="line" id="msV402">Atant est Floires repeiré</p>
      <p class="line" id="msV403">Quant de sun pere en ot cungé</p>
      <p class="line" id="msV404">Il decent jus del palefrai</p>
      <p class="line" id="msV405">En la sale devant lu rei</p>
      <p class="line" id="msV406">Lu rei et sa mere salue</p>
      <p class="line" id="msV407">Puis lur demande de sa drue</p>
      <p class="line" id="msV408">Cil se targent de respuns rendre</p>
      <p class="line" id="msV409">Il va avant as chambres entre</p>
      <p class="line" id="msV410">La mere a la pulcele trove</p>
      <p class="line" id="msV411">A chi sun curage descovre</p>
      <p class="line" id="msV412">A dame fait il u est ma drue</p>
      <p class="line" id="msV413">Qui tant ai amé en tute ma vie</p>
      <p class="line" id="msV414">U est ne sai vus l'apelez</p>
      <p class="line" id="msV415">Ne sai quel part vus me gabez</p>
      <p class="line" id="msV416">Celez la vus sire nanal</p>
      <p class="line" id="msV417">Par Deu fist il cist gas est mal</p>
      <p class="line" id="msV418">Quant ele mais nel puet celer</p>
      <p class="line" id="msV419">De grant pité l'estuet plurer</p>
      <p class="line" id="msV420">De tort ses puinz plure guaimente</p>
      <p class="line" id="msV421">Et en plurant mult se demente</p>
      <p class="line" id="msV422">Laisse fait ele triste e pensive</p>
      <p class="line" id="msV423">A bon dreit me claime l'um chaitive</p>
      <p class="line" id="msV424">En mult mal ure fu jo nee</p>
      <p class="line" id="msV425">Et mult oi dure destinee</p>
      <p class="line" id="msV426">Mult ai plus mal que jo ne di</p>
      <p class="line" id="msV427">Dame fait il pur Deu merci</p>
      <p class="line" id="msV428">Purquei est ço que vus plurez</p>
      <p class="line" id="msV429">Sire fait ele vus le savrez</p>
      <p class="line" id="msV430">Ja ni ad nient de vostre drue</p>
      <p class="line" id="msV431">Et u est dunc ja est perdu</p>
      <p class="line" id="msV432">Pur Deu cheles cument</p>
      <p class="line" id="msV433">Est ele emblé nenil nent</p>
      <p class="line" id="msV434">En plurant dit lui morte est</p>
      <p class="line" id="msV435">Que dite vus sire issi est</p>
      <p class="line" id="msV436">U est li cors u al muster</p>
      <p class="line" id="msV437">Et quant fut morte .viij. jurz ot er</p>
      <p class="line" id="msV438">Que si est morte Blancheflur</p>
      <p class="line" id="msV439">Sire veire pur vostre amur</p>
      <p class="line" id="msV440">Ele lui ment tut ascient</p>
      <p class="line" id="msV441">Char al rei out fait serement</p>
      <p class="line" id="msV442">Quant Floires ot que ele est morte</p>
      <p class="line" id="msV443">Eissi forment se descunforte</p>
      <p class="line" id="msV444">La culur pert li quor li ment</p>
      <p class="line" id="msV445">Tut pasmé chet al pavement</p>
      <p class="line" id="msV446">La christiene s'esbahi</p>
      <p class="line" id="msV447">De pour getat un cri</p>
      <p class="line" id="msV448">Li criz fut haut que li reis l'ot</p>
      <p class="line" id="msV449">Curant i vint cum plus tost pot</p>
      <p class="line" id="msV450">Et la mere i vint ensement</p>
      <p class="line" id="msV451">Grant dul un fait de lur enfant</p>
      <p class="line" id="msV452">Il se est pasmé e mult poi d'ure</p>
      <p class="line" id="msV453">Treis feiz quant revent mult demure</p>
      <p class="line" id="msV454">Quant ele n'ad mené m'amie</p>
      <p class="line" id="msV455">Cheles fait il kar me menez</p>
      <p class="line" id="msV456">La mort fait il a quei demure</p>
      <p class="line" id="msV457">A sa tumbe si la savez</p>
      <p class="line" id="msV458">Li reis a la tumbe le meine</p>
      <p class="line" id="msV459">Floires i vait a quelque peine</p>
      <p class="line" id="msV460">Il vit l'escrit ço est Blancheflur</p>
      <p class="line" id="msV461">A qui Floires out grant amur</p>
      <p class="line" id="msV462">Dunc le restut tres feiz pasmer</p>
      <p class="line" id="msV463">Ainz qu'il sul mot pout parler</p>
      <p class="line" id="msV464">Apres s'aset li juvencel</p>
      <p class="line" id="msV465">Sur la pere del tumbel</p>
      <p class="line" id="msV466">Tendrement cumence a plurer</p>
      <p class="line" id="msV467">Et Blancheflur a regreter</p>
      <p class="line" id="msV468">Hoi bele Blancheflur</p>
      <p class="line" id="msV469">Ja fumes nez en un jur</p>
      <p class="line" id="msV470">Et en un nuit engendré</p>
      <p class="line" id="msV471">Si cume nos meres unt acunté</p>
      <p class="line" id="msV472">Nurri avun esté ensemble</p>
      <p class="line" id="msV473">Bien deussun sicum me semble</p>
      <p class="line" id="msV474">En un jur issir de vie</p>
      <p class="line" id="msV475">Si la mort fust par dreit partie</p>
      <p class="line" id="msV476">Hoi Blancheflur cler visage</p>
      <p class="line" id="msV477">De quel que vus fuissez parage</p>
      <p class="line" id="msV478">Unches dame de nul aage</p>
      <p class="line" id="msV479">Ne fud plus bele ne plus sage</p>
      <p class="line" id="msV480">Mort est preciose gemme</p>
      <p class="line" id="msV481">Jamais nen ert plus bele fenme</p>
      <p class="line" id="msV482">Bele nus ne purrat ascriure</p>
      <p class="line" id="msV483">Vostre beauté ne buche dire</p>
      <p class="line" id="msV484">Char la materie tele astreit</p>
      <p class="line" id="msV485">Que nus a chef ne la trarreit</p>
      <p class="line" id="msV486">Sun chef sun crin sun visage</p>
      <p class="line" id="msV487">Kil delscrivereit trop sereit sage</p>
      <p class="line" id="msV488">Ha tendre face culuree</p>
      <p class="line" id="msV489">Meudre de vus ne fut unches nee</p>
      <p class="line" id="msV490">Lu pris purrez estre de beauté</p>
      <p class="line" id="msV491">E l'enseigne de casté</p>
      <p class="line" id="msV492">Humble estiez et honurable</p>
      <p class="line" id="msV493">Et a busuig succurable</p>
      <p class="line" id="msV494">Petit et grant tut vus amount</p>
      <p class="line" id="msV495">Pur la bunté qu'en vus truvount</p>
      <p class="line" id="msV496">Bele nus nus entreamium</p>
      <p class="line" id="msV497">Et en escrivant cunseillum</p>
      <p class="line" id="msV498">Li uns al autre sen bon diseit</p>
      <p class="line" id="msV499">En latin nuls n'entendeit</p>
      <p class="line" id="msV500">Hoi morte enviuse</p>
      <p class="line" id="msV501">De pute part cuntrariuse</p>
      <p class="line" id="msV502">Ja apelee ne vendras</p>
      <p class="line" id="msV503">Ne ceus ki t'ameint ne amaras</p>
      <p class="line" id="msV504">Ces ki plus te heent plus aimes</p>
      <p class="line" id="msV505">E ultre lur voill les ememes</p>
      <p class="line" id="msV506">Ne se pot defendre saveir</p>
      <p class="line" id="msV507">De tei pruez ne aveir</p>
      <p class="line" id="msV508">Quant hom plus vaut et menz deit vivre</p>
      <p class="line" id="msV509">Dunc t'entremez de lui occire</p>
      <p class="line" id="msV510">Quant hom deit joje en sun vivant</p>
      <p class="line" id="msV511">Avair tu li tous sudainement</p>
      <p class="line" id="msV512">Mais quant vus aucun mendiant</p>
      <p class="line" id="msV513">Chi de vielleté vait tremblant</p>
      <p class="line" id="msV514">Et il t'apele par grant tristece</p>
      <p class="line" id="msV515">Ne vous oir sa grant voillece</p>
      <p class="line" id="msV516">Quant tu m'amie me tollis</p>
      <p class="line" id="msV517">Que viure voleit tort me fesis</p>
      <p class="line" id="msV518">Or refeis tort quant voil murir</p>
      <p class="line" id="msV519">Et jo t'apel ne vus venir</p>
      <p class="line" id="msV520">Mort tu me fuis jo te sivrai</p>
      <p class="line" id="msV521">Tu repuns io te querrai</p>
      <p class="line" id="msV522">A fai que de quor vout murir</p>
      <p class="line" id="msV523">Ne li poes guaires guandir</p>
      <p class="line" id="msV524">Quant aucun dolurs t'apele</p>
      <p class="line" id="msV525">Dunc turnez bien ta ruele</p>
      <p class="line" id="msV526">Tu voirz aver regrez et preiez</p>
      <p class="line" id="msV527">Idunt te cheent ben tes dez</p>
      <p class="line" id="msV528">Par fai mais ne te preirai</p>
      <p class="line" id="msV529">Ainz qu'il seit vespre io murrai</p>
      <p class="line" id="msV530">Char des ur main chaste vie</p>
      <p class="line" id="msV531">Quant perdu ai ma cunpaingnie</p>
      <p class="line" id="msV532">M'alme la su alme sivrat</p>
      <p class="line" id="msV533">En Chanp Fluri la truverat</p>
      <p class="line" id="msV534">U ele cuntre cuilt flurs</p>
      <p class="line" id="msV535">Char mult sa fie en noz amurs</p>
      <p class="line" id="msV536">Senz demurer jo la sivrai</p>
      <p class="line" id="msV537">Et ço ert cum einz purrai</p>
      <p class="line" id="msV538">Encui me verrat certeinnement</p>
      <p class="line" id="msV539">En Chanp Fluri u ele m'etent</p>
      <p class="line" id="msV540">Atant s'est drecé en astant</p>
      <p class="line" id="msV541">Devant le pere li anfant</p>
      <p class="line" id="msV542">Un gref treist de sun greffer</p>
      <p class="line" id="msV543">D'argent ki mult aveit cher</p>
      <p class="line" id="msV544">Pur Blancheflur ki li dunat</p>
      <p class="line" id="msV545">Derainement quant od lui parlat</p>
      <p class="line" id="msV546">Quant il alat a Muntorie</p>
      <p class="line" id="msV547">Dunc ad parlé al gref Florie</p>
      <p class="line" id="msV548">Gref fait il a ço fus f[ei]t</p>
      <p class="line" id="msV549">Que fin meisses a cest pleit</p>
      <p class="line" id="msV550">Mei te dunad pur remembrer</p>
      <p class="line" id="msV551">De sei et a sun ous guarder</p>
      <p class="line" id="msV552">Blancheflur mes ore fei que deiz</p>
      <p class="line" id="msV553">Mai li enveie kar ço est dreiz</p>
      <p class="line" id="msV554">Mult me chalange Blancheflur</p>
      <p class="line" id="msV555">En ma vie trop i demur</p>
      <p class="line" id="msV556">En sun quor buter le voleit</p>
      <p class="line" id="msV557">Quant sa mere le aperceveit</p>
      <p class="line" id="msV558">Sur lui curt le gref prent</p>
      <p class="line" id="msV559">Puis le chastia dulcement</p>
      <p class="line" id="msV560">Mere fait il ja pur murir</p>
      <p class="line" id="msV561">Ne purrai meis cest dol suffrir</p>
      <p class="line" id="msV562">Beau filz fait ele mult es enfanz</p>
      <p class="line" id="msV563">Quant ta mort es desiranz</p>
      <p class="line" id="msV564">N'ad su cel si hom a murir</p>
      <p class="line" id="msV565">De la mort poust resortir</p>
      <p class="line" id="msV566">Meuz ne vousist estre mesanz</p>
      <p class="line" id="msV567">Et od lazeres viure en bordanz</p>
      <p class="line" id="msV568">Char trespasser de mort le pas</p>
      <p class="line" id="msV569">Filz de mort suffrir n'est mie gas</p>
      <p class="line" id="msV570">Et si vus vus occiez</p>
      <p class="line" id="msV571">En Chanp Fluri pas ne vendrez</p>
      <p class="line" id="msV572">Ne ne verrez Blancheflur</p>
      <p class="line" id="msV573">Cel chanp ne receit pecheur</p>
      <p class="line" id="msV574">Enfer senz chalange i metreit</p>
      <p class="line" id="msV575">La en irrez beau filz tut dreit</p>
      <p class="line" id="msV576">Minos Thoas Adamantus</p>
      <p class="line" id="msV577">Cil sunt jugeur de la jus</p>
      <p class="line" id="msV578">En enfern funt les jugemenz</p>
      <p class="line" id="msV579">Cil vus metreient en turmenz</p>
      <p class="line" id="msV580">La u est Dido et Biblis</p>
      <p class="line" id="msV581">Chi pur amur furent occis</p>
      <p class="line" id="msV582">Pur amur en ennfern dol fesanz</p>
      <p class="line" id="msV583">Lur druz en dulur queranz</p>
      <p class="line" id="msV584">Mes il les querent et querrunt</p>
      <p class="line" id="msV585">Tuz jurz et ja nes truverrunt</p>
      <p class="line" id="msV586">Meis cher filz or te recunforte</p>
      <p class="line" id="msV587">Ainz l'avras vive que morte</p>
      <p class="line" id="msV588">Jo qui trover ta medicine</p>
      <p class="line" id="msV589">Parque revivrat la meschine</p>
      <p class="line" id="msV590">Ele est venue plurante al rei</p>
      <p class="line" id="msV591">Sire fait ele entent a mai</p>
      <p class="line" id="msV592">Jo te requer pur Deu le grant</p>
      <p class="line" id="msV593">Que aies merci de tun enfant</p>
      <p class="line" id="msV594">La se fust occis quant le parchui</p>
      <p class="line" id="msV595">Od un greffe mais tant pres fui</p>
      <p class="line" id="msV596">Que ainz qu'il fust guarni</p>
      <p class="line" id="msV597">Des mains lu greffe li toli</p>
      <p class="line" id="msV598">Dame fait il encore suffrez</p>
      <p class="line" id="msV599">Cest doil l'airrat vus le verrez</p>
      <p class="line" id="msV600">A fai fait ele vaire pur murir</p>
      <p class="line" id="msV601">Kar il murrat par ço suffrir</p>
      <p class="line" id="msV602">De tuz enfanz mais nul n'avum</p>
      <p class="line" id="msV603">Et cestui de gré occium</p>
      <p class="line" id="msV604">Que dirrat l'un par le pais</p>
      <p class="line" id="msV605">Que nus l'avrum de gré occis</p>
      <p class="line" id="msV606">Dame fait il qu'en volez vus</p>
      <p class="line" id="msV607">Dirum li dunc beau sire e vus</p>
      <p class="line" id="msV608">Char u ensemble les averez</p>
      <p class="line" id="msV609">U ambedous par l'un perdrez</p>
      <p class="line" id="msV610">Beau filz fait ele par engeien</p>
      <p class="line" id="msV611">Par le tum pere et par le men</p>
      <p class="line" id="msV612">Feimes cest tumbe ici</p>
      <p class="line" id="msV613">Ele m'est pas mais tut issi</p>
      <p class="line" id="msV614">Vulium que tu l'ubliasses</p>
      <p class="line" id="msV615">Et de tun parage espussasses</p>
      <p class="line" id="msV616">Femme fille de alcun rai</p>
      <p class="line" id="msV617">Ki onurast et nus et tai</p>
      <p class="line" id="msV618">Ne vuliums que Blancheflur</p>
      <p class="line" id="msV619">En avant eust t'amur</p>
      <p class="line" id="msV620">Pur ço que christiene esteit</p>
      <p class="line" id="msV621">Poure chose de bas en dreit</p>
      <p class="line" id="msV622">Marchant l'unt achatee</p>
      <p class="line" id="msV623">Et l'autre l'en unt menee</p>
      <p class="line" id="msV624">Beau filz dit ele pur Deu merci</p>
      <p class="line" id="msV625">Char tut est veirs sicum jo di</p>
      <p class="line" id="msV626">Que tu cest dol ne mener mais</p>
      <p class="line" id="msV627">En cest pais remeing en pais</p>
      <p class="line" id="msV628">Dame fait il dites vus veir</p>
      <p class="line" id="msV629">Beaus fait ele tul poz veir</p>
      <p class="line" id="msV630">Atant la pere unt remué</p>
      <p class="line" id="msV631">Quant il desuz nent n'ad truvé</p>
      <p class="line" id="msV632">Deu rent graces si l'en mercie</p>
      <p class="line" id="msV633">Quant sot que vive ert s'amie</p>
      <p class="line" id="msV634">Quant ço veit dit qu'il la querra</p>
      <p class="line" id="msV635">Et si Deu pleist enchore l'avra</p>
      <p class="line" id="msV636">De ço se vante qu'il l'irrat querre</p>
      <p class="line" id="msV637">Ja n'ert en si estrage terre</p>
      <p class="line" id="msV638">Quant l'avra truvé puis revendra</p>
      <p class="line" id="msV639">A a grant joje la remerra</p>
      <p class="line" id="msV640">La joje li fait oblier</p>
      <p class="line" id="msV641">Tut le travaill de li truver</p>
      <p class="line" id="msV642">Seingnurs ne vus esmerveillez</p>
      <p class="line" id="msV643">Char si d'amur est justisiez</p>
      <p class="line" id="msV644">Ço qui de faire certainnement</p>
      <p class="line" id="msV645">Dunt se merveillent tute gent</p>
      <p class="line" id="msV646">Ço dist Caldes et Platun</p>
      <p class="line" id="msV647">Que pas ne qui dereit nus hom</p>
      <p class="line" id="msV648">Questre poust ço que fera</p>
      <p class="line" id="msV649">Cil ki d'amur destreit serra</p>
      <p class="line" id="msV650">De ço que vive est feit grant joie</p>
      <p class="line" id="msV651">Et dit que lui ne chaut qu'il oie</p>
      <p class="line" id="msV652">Li reis pur nient se penereit</p>
      <p class="line" id="msV653">Ja autre fenme ne espusereit</p>
      <p class="line" id="msV654">Atant en est al rei venu</p>
      <p class="line" id="msV655">Li reis lez et joiant en fu</p>
      <p class="line" id="msV656">Quant il le vit et puis iré</p>
      <p class="line" id="msV657">Quant il li demande cungé</p>
      <p class="line" id="msV658">D'aler querre la damoissele</p>
      <p class="line" id="msV659">Char il de li ne set nuvele</p>
      <p class="line" id="msV660">Ne ne set dire en quele terre</p>
      <p class="line" id="msV661">Il la devie aler querre</p>
      <p class="line" id="msV662">Le cunseill blasme a la reine</p>
      <p class="line" id="msV663">Par chi il vendi la meschine</p>
      <p class="line" id="msV664">Lu ††† maudit k'ele fud vendue</p>
      <p class="line" id="msV665">Char sun filz perrt quant l'ad perdue</p>
      <p class="line" id="msV666">Mil mars d'argent pur li durreit</p>
      <p class="line" id="msV667">Et quant qu'il il prist ovoc granterereit</p>
      <p class="line" id="msV668">S'il la trovast mais ne fra</p>
      <p class="line" id="msV669">Voille un nun s'en cunsiura</p>
      <p class="line" id="msV670">Filz fait li reis char remanez</p>
      <p class="line" id="msV671">Sire fait il peché avez</p>
      <p class="line" id="msV672">Cum mun aler plus hasterez</p>
      <p class="line" id="msV673">Et mei et li plus tost reverrez</p>
      <p class="line" id="msV674">Filz quant remeindre ne vulez</p>
      <p class="line" id="msV675">Dites cum errer vuldrez</p>
      <p class="line" id="msV676">Char vostre volunté ferai</p>
      <p class="line" id="msV677">Quant que ous vus ert vus truverai</p>
      <p class="line" id="msV678">Cheres palies et or et argent</p>
      <p class="line" id="msV679">Bons dras chevaus et bele gent</p>
      <p class="line" id="msV680">Sire dit Floires or oiez</p>
      <p class="line" id="msV681">Et si vus plaist si m'escutez</p>
      <p class="line" id="msV682">Oume marchant la querrai</p>
      <p class="line" id="msV683">Char set sumers od mai merrai</p>
      <p class="line" id="msV684">Les dous chargiez de or et de argent</p>
      <p class="line" id="msV685">Et de veissele a mun talent</p>
      <p class="line" id="msV686">Le terz de deners munaiez</p>
      <p class="line" id="msV687">Atant en averum nus asez</p>
      <p class="line" id="msV688">Les dous puis de chers dras</p>
      <p class="line" id="msV689">Les meillurs que tu averas</p>
      <p class="line" id="msV690">De beivres et de marterins</p>
      <p class="line" id="msV691">Set humes ait od les .vii. sumers</p>
      <p class="line" id="msV692">Et jo ot mai tres esquers</p>
      <p class="line" id="msV693">Chi nostre manger purquerrunt</p>
      <p class="line" id="msV694">Et nos chevaus guarderunt</p>
      <p class="line" id="msV695">Vostre chamberlanc sire rei</p>
      <p class="line" id="msV696">Vus pri que enveiez od mai</p>
      <p class="line" id="msV697">Char ben set vendre et achater</p>
      <p class="line" id="msV698">Et a busiung cunseill duner</p>
      <p class="line" id="msV699">Pur tut serra nostre achaisun</p>
      <p class="line" id="msV700">Et nostre escu a tut busuingnun</p>
      <p class="line" id="msV701">Et si la poums revair</p>
      <p class="line" id="msV702">Par aucun marché de nostre avair</p>
      <p class="line" id="msV703">Nus en durrum largement</p>
      <p class="line" id="msV704">Puis revendrum leement</p>
      <p class="line" id="msV705">Li emphes fine sa reisun</p>
      <p class="line" id="msV706">Et li sire cum prudum</p>
      <p class="line" id="msV707">Trestut li ad apparaillé</p>
      <p class="line" id="msV708">Quant vendrat prendre le congé</p>
      <p class="line" id="msV709">Ad li reis la cupe demandee</p>
      <p class="line" id="msV710">Ki pur Blancheflur fud dunee</p>
      <p class="line" id="msV711">Ceste fait il emporteras</p>
      <p class="line" id="msV712">Poet cel estre par li ravras</p>
      <p class="line" id="msV713">Sele chi pur li fud vendue</p>
      <p class="line" id="msV714">Sire chi Blancheflur ta drue</p>
      <p class="line" id="msV715">Et sen demaine palefrai</p>
      <p class="line" id="msV716">Li ad feit en seler li rei</p>
      <p class="line" id="msV717">Chi del une part fud tut blanc</p>
      <p class="line" id="msV718">Del autre ruge cume sanc</p>
      <p class="line" id="msV719">La susceles ert de palies cheres</p>
      <p class="line" id="msV720">Si ert urlee tut a schecchers</p>
      <p class="line" id="msV721">Tute la sele e li arcun</p>
      <p class="line" id="msV722">Sunt de la cost de un peissun</p>
      <p class="line" id="msV723">La culur est inde merveille</p>
      <p class="line" id="msV724">Nauturaument a grant merveille</p>
      <p class="line" id="msV725">En est faite la taillure</p>
      <p class="line" id="msV726">Et li or asis par grant cure</p>
      <p class="line" id="msV727">La cuverture de la sele</p>
      <p class="line" id="msV728">Est de un brun palie de Castele</p>
      <p class="line" id="msV729">Tute flocchee a fil d'orfrais</p>
      <p class="line" id="msV730">Kar tele la vuleit li reis</p>
      <p class="line" id="msV731">Les estrives et les cengles</p>
      <p class="line" id="msV732">De sei neis les cuntrecengles</p>
      <p class="line" id="msV733">Laceos merveillusement</p>
      <p class="line" id="msV734">Tutes les bucles sunt d'argent</p>
      <p class="line" id="msV735">Li estriu valent un chastel</p>
      <p class="line" id="msV736">D'or fin sunt uvree a neel</p>
      <p class="line" id="msV737">Li freins est mult ben fait et chers</p>
      <p class="line" id="msV738">Unc ne vit plus bel chevalers</p>
      <p class="line" id="msV739">Le chevechal est de fin or</p>
      <p class="line" id="msV740">Les peres valent un tresor</p>
      <p class="line" id="msV741">Chi al blanc esmal sont assis</p>
      <p class="line" id="msV742">Esmal en lor par entremis</p>
      <p class="line" id="msV743">Li frains fut tut de l'or d'Espaingne</p>
      <p class="line" id="msV744">Et sacez meuz en vaut lu fraigne</p>
      <p class="line" id="msV745">Que l'or ne les peres ne funt</p>
      <p class="line" id="msV746">Que tutes precioses sunt</p>
      <p class="line" id="msV747">Les reingnes de fil d'or esteient</p>
      <p class="line" id="msV748">D'issi la u del frein parteient</p>
      <p class="line" id="msV749">Trestut eissi aparaillé</p>
      <p class="line" id="msV750">L'ad li reis a sun filz baillé</p>
      <p class="line" id="msV751">E la reine sun anel</p>
      <p class="line" id="msV752">Al deit ad mis al juvencel</p>
      <p class="line" id="msV753">Filz fait ele cest guardez ben</p>
      <p class="line" id="msV754">Tant cum l'avrez mar crendrez ren</p>
      <p class="line" id="msV755">Fer ne vus pot entamer</p>
      <p class="line" id="msV756">Ne fou ardeir ne ewe naer</p>
      <p class="line" id="msV757">Filz cest anel grant ad puissance</p>
      <p class="line" id="msV758">Si en poez avoir fiance</p>
      <p class="line" id="msV759">Que vus la rien que querriez</p>
      <p class="line" id="msV760">Que tost u tart tut nel aiez</p>
      <p class="line" id="msV761">Il prent l'anel si l'en mercie</p>
      <p class="line" id="msV762">Et dit que u[n]core l'avrat s'amie</p>
      <p class="line" id="msV763">Atant lur demande cungé</p>
      <p class="line" id="msV764">Li reis li ad plurant duné</p>
      <p class="line" id="msV765">A sa mere i ad cungé pris</p>
      <p class="line" id="msV766">Ele plure et dit mis chers amis</p>
      <p class="line" id="msV767">A Deu vus seiez cumandé</p>
      <p class="line" id="msV768">Prist l'en si l'ad seit feiz beisé</p>
      <p class="line" id="msV769">Et fesist plus s'en fust aise</p>
      <p class="line" id="msV770">Li reis li tout treis feiz le beise</p>
      <p class="line" id="msV771">La les verrez amdous plurer</p>
      <p class="line" id="msV772">Tortre les puinz lur crins tirer</p>
      <p class="line" id="msV773">Et tel dol faire al partir</p>
      <p class="line" id="msV774">Cume si le veissent idunc murir</p>
      <p class="line" id="msV775">Char il dutount ço qu'il en virent</p>
      <p class="line" id="msV776">Mais ne verrunt ne il nel firent</p>
      <p class="line" id="msV777">Atant lur ad dit en plurant</p>
      <p class="line" id="msV778">Si cume cil qui pité rad grant</p>
      <p class="line" id="msV779">Li damoiseaus lur dit valé</p>
      <p class="line" id="msV780">Et il l'unt a Deu cumandé</p>
      <p class="line" id="msV781">Es le vus fors de la cité</p>
      <p class="line" id="msV782">Od lur sumers ben aruté</p>
      <p class="line" id="msV783">Il et sis chamberlans cunseillant</p>
      <p class="line" id="msV784">Et lur jurnéés apparaillent</p>
      <p class="line" id="msV785">Al port volent primes aler</p>
      <p class="line" id="msV786">U Blancheflur entrat en mer</p>
      <p class="line" id="msV787">Tant sunt erré la sunt venu</p>
      <p class="line" id="msV788">Ches un burgeis sunt descendu</p>
      <p class="line" id="msV789">Chi maisuns out larges et granz</p>
      <p class="line" id="msV790">Kar herberger soleint marchanz</p>
      <p class="line" id="msV791">Quant li cheval sunt astablé</p>
      <p class="line" id="msV792">Fein et aveine unt a plenté</p>
      <p class="line" id="msV793">Et cil qui fu cumandé</p>
      <p class="line" id="msV794">As astaus al burc sunt alé</p>
      <p class="line" id="msV795">Chars achatent des plus cheres</p>
      <p class="line" id="msV796">Char il eu trovent de maneres</p>
      <p class="line" id="msV797">Et li sires l'ad ben cumandé</p>
      <p class="line" id="msV798">Que il en aient a plenté</p>
      <p class="line" id="msV799">Pain et vin funt aporter</p>
      <p class="line" id="msV800">Mult aprestent cher super</p>
      <p class="line" id="msV801">Marchant dient qu'il sunt</p>
      <p class="line" id="msV802">Pur cel mester mer passerunt</p>
      <p class="line" id="msV803">Floires dient qu'est lur seingnur</p>
      <p class="line" id="msV804">Sons est li aveirs n'est meillur</p>
      <p class="line" id="msV805">Quant il furent aseuré</p>
      <p class="line" id="msV806">Et lur marger fut apresté</p>
      <p class="line" id="msV807">Napes funt metre et vunt laver</p>
      <p class="line" id="msV808">Puis s'aststrent al manger</p>
      <p class="line" id="msV809">Li ostes est pruz et vaillanz</p>
      <p class="line" id="msV810">Dejuste sei aseit l'enfanz</p>
      <p class="line" id="msV811">Mult l'onure et tient cher</p>
      <p class="line" id="msV812">Et sumunt le mult del manger</p>
      <p class="line" id="msV813">La table fu mult marcheande</p>
      <p class="line" id="msV814">Grant plent unt de viande</p>
      <p class="line" id="msV815">Tres ben le servent li sergant</p>
      <p class="line" id="msV816">Vin lur muissent a espandant</p>
      <p class="line" id="msV817">En cupes d'or hanaps d'argent</p>
      <p class="line" id="msV818">Muissent cher vin herbe piment</p>
      <p class="line" id="msV819">Li marchant travaillé furent</p>
      <p class="line" id="msV820">Aseiz mangerent et ben burent</p>
      <p class="line" id="msV821">Suvent dient pur le bon vin</p>
      <p class="line" id="msV822">Qu'il unt l'ostel Sein Martin</p>
      <p class="line" id="msV823">Cil se deduent leement</p>
      <p class="line" id="msV824">Floire a Blancheflur ad sunt talent</p>
      <p class="line" id="msV825">Pur bon vin pas ne l'ublie</p>
      <p class="line" id="msV826">Mult prise poi senz li sa vie</p>
      <p class="line" id="msV827">Pur li suvent s'entreubliot</p>
      <p class="line" id="msV828">Et par fundement suspirot</p>
      <p class="line" id="msV829">Et ne dunot guarde a sa main</p>
      <p class="line" id="msV830">Se il perveit u char u pain</p>
      <p class="line" id="msV831">La ostese ad bien tut asguardé</p>
      <p class="line" id="msV832">Del cute ad sun seinuur buté</p>
      <p class="line" id="msV833">Sire fait ele avez vou</p>
      <p class="line" id="msV834">Cum cist enfes s'est cuntenu</p>
      <p class="line" id="msV835">Sun mainger lait pur le penser</p>
      <p class="line" id="msV836">Suvent lui vei mult suspirer</p>
      <p class="line" id="msV837">Par mun chef n'est pas marchant</p>
      <p class="line" id="msV838">Gentiz hum est el vait querant</p>
      <p class="line" id="msV839">Dunc ad l'enfant a reisun mis</p>
      <p class="line" id="msV840">Sire fait ele mult es pensis</p>
      <p class="line" id="msV841">A cest mangerg t'ai aguardé</p>
      <p class="line" id="msV842">Poi as mangé mult as pensé</p>
      <p class="line" id="msV843">Ço qu'en as pris serreit leger</p>
      <p class="line" id="msV844">A aquiter de cest manger</p>
      <p class="line" id="msV845">Autel vi jo l'autre jur</p>
      <p class="line" id="msV846">Da damoisele Blancheflur</p>
      <p class="line" id="msV847">Eissi se numa ele a mai</p>
      <p class="line" id="msV848">Ele te resemble par ma fai</p>
      <p class="line" id="msV849">Bien poez estre d'un aage</p>
      <p class="line" id="msV850">Vus resemblez de visage</p>
      <p class="line" id="msV851">Ensement al manger pensot</p>
      <p class="line" id="msV852">Et un sun ami regretout</p>
      <p class="line" id="msV853">Floire qui amie ele asteit</p>
      <p class="line" id="msV854">Pur qui tolir l'um la vuleit</p>
      <p class="line" id="msV855">Cil chi l'acaterent diseient</p>
      <p class="line" id="msV856">Qu'en Babilonie la merreient</p>
      <p class="line" id="msV857">Al amirall tant la vendreient</p>
      <p class="line" id="msV858">Que a duble in guanereient</p>
      <p class="line" id="msV859">De la joie si s'esbahi</p>
      <p class="line" id="msV860">Q'unc ne sot si abati</p>
      <p class="line" id="msV861">Lu vin que devant lui esteit</p>
      <p class="line" id="msV862">Od sun cutel qu'il teneit</p>
      <p class="line" id="msV863">Li ostes si crie il est forfeit</p>
      <p class="line" id="msV864">Amende nus serrat cist plait</p>
      <p class="line" id="msV865">Et il dient ço est dreit tuit</p>
      <p class="line" id="msV866">Char lez en sunt pur le deduit</p>
      <p class="line" id="msV867">Floires une cupe d'or fin</p>
      <p class="line" id="msV868">Emplir ad fait de bon vin</p>
      <p class="line" id="msV869">Ad s'oste ad fait le present</p>
      <p class="line" id="msV870">Puis li dit dame icest vus rent</p>
      <p class="line" id="msV871">Pur ço que m'aves dit nuvele</p>
      <p class="line" id="msV872">De Blancheflur la domoisele</p>
      <p class="line" id="msV873">Pur li ert que pensoue</p>
      <p class="line" id="msV874">A cest manger et suspiroue</p>
      <p class="line" id="msV875">Et pur ço que jo ne saveie</p>
      <p class="line" id="msV876">Quel part querre la deveie</p>
      <p class="line" id="msV877">Or le sivrai en Babilonie</p>
      <p class="line" id="msV878">Plui ne vent ne mer essonie</p>
      <p class="line" id="msV879">Apres dit li vins aspanduz</p>
      <p class="line" id="msV880">Seignurs est dreiz que seit renduz</p>
      <p class="line" id="msV881">Tant en faites sur mai venir</p>
      <p class="line" id="msV882">Cum vus vendrat a plaisir</p>
      <p class="line" id="msV883">Atant es vus quatre escuers</p>
      <p class="line" id="msV884">Qui aportent quatre sesters</p>
      <p class="line" id="msV885">Lui en mist vin primes aamende</p>
      <p class="line" id="msV886">Puis li dient le hanap rendre</p>
      <p class="line" id="msV887">Al ost quant l'avrad buu</p>
      <p class="line" id="msV888">Il beit et puis li ad rendu</p>
      <p class="line" id="msV889">Et li autre par la maisun</p>
      <p class="line" id="msV890">Del vin beivent a tençunt</p>
      <p class="line" id="msV891">Li plus povre se tent a riche</p>
      <p class="line" id="msV892">Et de hardement mult sa fiche</p>
      <p class="line" id="msV893">Cil se deduent leement</p>
      <p class="line" id="msV894">Atant es vus turné li vent</p>
      <p class="line" id="msV895">Li vespres ert bien a vesprez</p>
      <p class="line" id="msV896">Et li floz tuit al port muntez</p>
      <p class="line" id="msV897">Li † rs est clers les nues series</p>
      <p class="line" id="msV898">Al est turnent les wirewites</p>
      <p class="line" id="msV899">Co dient li meistre des nefs</p>
      <p class="line" id="msV900">Que vent avrunt pleins lur trefs</p>
      <p class="line" id="msV901">Lungement surjurné i unt</p>
      <p class="line" id="msV902">Et del passer desirant sunt</p>
      <p class="line" id="msV903">Dunc funt crier li notener</p>
      <p class="line" id="msV904">Par la vile qu'agent charger</p>
      <p class="line" id="msV905">Tut cil que en Babilonie irrunt</p>
      <p class="line" id="msV906">U en ces terres qui de la sunt</p>
      <p class="line" id="msV907">Floires l'oit mult sen fait lé</p>
      <p class="line" id="msV908">D'errer s'est aparaillee</p>
      <p class="line" id="msV909">Quant sunt cunrai out aquité</p>
      <p class="line" id="msV910">A sun ost ad del sun duné</p>
      <p class="line" id="msV911">Puis prent par bon amur congé</p>
      <p class="line" id="msV912">Asnes venent si sont chargé</p>
      <p class="line" id="msV913">Sun asturman ad mult preié</p>
      <p class="line" id="msV914">Et il li ad ben otrié</p>
      <p class="line" id="msV915">Qu'a icel port le rivera</p>
      <p class="line" id="msV916">Dunt il plus tost venir purra</p>
      <p class="line" id="msV917">En Babilonie la cité</p>
      <p class="line" id="msV918">Char hum li dit et ad cunté</p>
      <p class="line" id="msV919">Que di cel jur en un mais</p>
      <p class="line" id="msV920">L'asemblerunt tut li reis</p>
      <p class="line" id="msV921">Chi del amirall terres tenent</p>
      <p class="line" id="msV922">Et a sa curt as festes venent</p>
      <p class="line" id="msV923">A une feste que il tendra</p>
      <p class="line" id="msV924">Se dunc fait il esteie la</p>
      <p class="line" id="msV925">Mes trssaus pot estre i vendraie</p>
      <p class="line" id="msV926">Et qui que jo i guainnereie</p>
      <p class="line" id="msV927">Li venz fud bons et li eris cler</p>
      <p class="line" id="msV928">Atant se sunt entré en mer</p>
      <p class="line" id="msV929">Al retrait et al vent nort</p>
      <p class="line" id="msV930">Les nefs tutes eissent del port</p>
      <p class="line" id="msV931">Lur tref unt tut deshanaches</p>
      <p class="line" id="msV932">Et sus desques tups saches</p>
      <p class="line" id="msV933">Sis fert li venz quis fait errer</p>
      <p class="line" id="msV934">Es vus Florie en haute mer</p>
      <p class="line" id="msV935">En la nef out tel cunrai</p>
      <p class="line" id="msV936">Cum il fust u ques u rai</p>
      <p class="line" id="msV937">Vint jurz pleners par mer erra</p>
      <p class="line" id="msV938">Que nule terre ne truva</p>
      <p class="line" id="msV939">Al nofme jur est arivé</p>
      <p class="line" id="msV940">Suz Baudac une grant cité</p>
      <p class="line" id="msV941">Chi fut sur une roche bise</p>
      <p class="line" id="msV942">De sus le port en haut asise</p>
      <p class="line" id="msV943">De iloc pot hum quant fait cler</p>
      <p class="line" id="msV944">Cent lius lung veer en mer</p>
      <p class="line" id="msV945">Bien un tenu li notener</p>
      <p class="line" id="msV946">A la cite lur dreit senter</p>
      <p class="line" id="msV947">Çou est porz dunt le requist</p>
      <p class="line" id="msV948">Li emfes que la le mesist</p>
      <p class="line" id="msV949">Dei loc purrat a quatre jurz</p>
      <p class="line" id="msV950">De ices d'ivern et des plus curz</p>
      <p class="line" id="msV951">En Babilonie od ses sumers</p>
      <p class="line" id="msV952">Venir s'il n'ad desturbers</p>
      <p class="line" id="msV953">Sa promesse et sen fret demande</p>
      <p class="line" id="msV954">Et il li dune et bone et grande</p>
      <p class="line" id="msV955">Vint mars d'or fin et .xx. d'argent</p>
      <p class="line" id="msV956">Li fait livrer joiusenment</p>
      <p class="line" id="msV957">Char vis li ert q'en parais</p>
      <p class="line" id="msV958">L'ait mis quant ert al pais</p>
      <p class="line" id="msV959">U s'amie quidot truver</p>
      <p class="line" id="msV960">Qu'il suit par tere et par mer</p>
      <p class="line" id="msV961">Atan deschargent les trusseaus</p>
      <p class="line" id="msV962">Del descharger sont mult igneaus</p>
      <p class="line" id="msV963">Et sunt venu a la cité</p>
      <p class="line" id="msV964">Desuz qui il sunt arivé</p>
      <p class="line" id="msV965">Ches un burgeis sunt herbergé</p>
      <p class="line" id="msV966">Chi mult ert riches de marché</p>
      <p class="line" id="msV967">Et par mer sun marché menout</p>
      <p class="line" id="msV968">Quant charge aveit mer passeout</p>
      <p class="line" id="msV969">En la sue nef passerent</p>
      <p class="line" id="msV970">Li marchant qui l'achaterent</p>
      <p class="line" id="msV971">Floires qui Blancheflur querreit</p>
      <p class="line" id="msV972">Et pur qui si dolenz esteit</p>
      <p class="line" id="msV973">Et en sa maisun la nuit virent</p>
      <p class="line" id="msV974">Quant fors de mer eissu furent</p>
      <p class="line" id="msV975">Par lui ço quit reorra nuvelle</p>
      <p class="line" id="msV976">Floires iloc de la pulcele</p>
      <p class="line" id="msV977">Li chamberlains fait les trusseaus</p>
      <p class="line" id="msV978">Descharerger et puis les chevaus</p>
      <p class="line" id="msV979">Bien astabler et afferrer</p>
      <p class="line" id="msV980">Et de litere et de manger</p>
      <p class="line" id="msV981">En cel ostel trestut truverent</p>
      <p class="line" id="msV982">Quanque a l'os [...] [lur] demanderent</p>
      <p class="line" id="msV983">Fain et aveine et mult bons vins</p>
      <p class="line" id="msV984">Char [s]alee fresche et poucins</p>
      <p class="line" id="msV985">Lu manger unt fait mult haster</p>
      <p class="line" id="msV986">Char travaillé sunt mult par mer</p>
      <p class="line" id="msV987">Li port esteit al amiraill</p>
      <p class="line" id="msV988">Meint hom i ad uu travaill</p>
      <p class="line" id="msV989">U seit a dreit u seit a tort</p>
      <p class="line" id="msV990">Tut lur estout duner al port</p>
      <p class="line" id="msV991">La siste part de lur aveir</p>
      <p class="line" id="msV992">Et puis jurer que il dient veir</p>
      <p class="line" id="msV993">Et rendre tut a dan Marsile</p>
      <p class="line" id="msV994">Cil qui maistres est de la vile</p>
      <p class="line" id="msV995">Quant cel aveir ourent rendu</p>
      <p class="line" id="msV996">Et lur manger apresté fu</p>
      <p class="line" id="msV997">Dunc unt lavé et sunt assis</p>
      <p class="line" id="msV998">El plus bel lui unt Floire mis</p>
      <p class="line" id="msV999">Il unt a manger richement</p>
      <p class="line" id="msV1000">Et si manjument leement</p>
      <p class="line" id="msV1001">Mais Floires mult poi mangat</p>
      <p class="line" id="msV1002">Pur s'amie dunt il pensat</p>
      <p class="line" id="msV1003">Li ostes s'est aparceut</p>
      <p class="line" id="msV1004">Qu'il n'est pas lez quant l'[a]t veut</p>
      <p class="line" id="msV1005">Sire fait ço m'est avis</p>
      <p class="line" id="msV1006">Pur vostre avair estes pensis</p>
      <p class="line" id="msV1007">Pur la custume que trop est grant</p>
      <p class="line" id="msV1008">Jo pens del sire dist l'enfant</p>
      <p class="line" id="msV1009">Li ostes dit tut autretel</p>
      <p class="line" id="msV1010">Vi jo l'autrer en cest ostel</p>
      <p class="line" id="msV1011">Ci vint l'autrer une conpaigne</p>
      <p class="line" id="msV1012">De marchanz ço quid d'Espaingne</p>
      <p class="line" id="msV1013">Mener par mer ai cest port</p>
      <p class="line" id="msV1014">Ço m'est vis si dreit recort</p>
      <p class="line" id="msV1015">Une pulcele ki si duleit</p>
      <p class="line" id="msV1016">Et ensement se cunteneit</p>
      <p class="line" id="msV1017">Jo l'oi numer Blancheflur</p>
      <p class="line" id="msV1018">Et en ma nef menot grant dolur</p>
      <p class="line" id="msV1019">Yci al manger suspirout</p>
      <p class="line" id="msV1020">Un sun ami regretout</p>
      <p class="line" id="msV1021">Floires est lez de la nuvele</p>
      <p class="line" id="msV1022">U manet fait il la pulcele</p>
      <p class="line" id="msV1023">Cil respunt quant s'en alerent</p>
      <p class="line" id="msV1024">En Babilonie la menerent</p>
      <p class="line" id="msV1025">Floires l'en dune un bon mantel</p>
      <p class="line" id="msV1026">Et un hanap d'argent bel</p>
      <p class="line" id="msV1027">Sire fait il ço voill que aiez</p>
      <p class="line" id="msV1028">Et Blancheflur gré en sacez</p>
      <p class="line" id="msV1029">Kar li sui ci venu querre</p>
      <p class="line" id="msV1030">Que emble me fu de ma terre</p>
      <p class="line" id="msV1031">Quant del manger sunt suffisant</p>
      <p class="line" id="msV1032">Les napes ostent li serjant</p>
      <p class="line" id="msV1033">Dunc funt lur liz aparaillier</p>
      <p class="line" id="msV1034">Las sunt si se vunt cucher</p>
      <p class="line" id="msV1035">Quant Floires dort sun qor veille</p>
      <p class="line" id="msV1036">Od Blancheflur give et cunseille</p>
      <p class="line" id="msV1037">Meis sun dormir en mult petit</p>
      <p class="line" id="msV1038">Al matin quant le jur vint</p>
      <p class="line" id="msV1039">Ses cunpaingnuns ad asveillez</p>
      <p class="line" id="msV1040">Quant il se sunt aparaillez</p>
      <p class="line" id="msV1041">Al dreit chemin sunt alé</p>
      <p class="line" id="msV1042">Vers Babilonie la cité</p>
      <p class="line" id="msV1043">Cele nuit a un chastel vindrent</p>
      <p class="line" id="msV1044">U il mult herbegé furent</p>
      <p class="line" id="msV1045">Et le demain ben par matin</p>
      <p class="line" id="msV1046">Se remetent en lur chemin</p>
      <p class="line" id="msV1047">La nuit se resunt herbegé</p>
      <p class="line" id="msV1048">En un vile que out marché</p>
      <p class="line" id="msV1049">U il reoient de li parler</p>
      <p class="line" id="msV1050">Par iluc la vit hum passer</p>
      <p class="line" id="msV1051">Al terz jur devant vesprer</p>
      <p class="line" id="msV1052">Parvindrent a un braz de mer</p>
      <p class="line" id="msV1053">L'enfer la nument el pais</p>
      <p class="line" id="msV1054">Del autre part est Muntfelis</p>
      <p class="line" id="msV1055">Un chastel riche u cil maneit</p>
      <p class="line" id="msV1056">Ki la gent utre cunueit</p>
      <p class="line" id="msV1057">Char ert reide et parfunt</p>
      <p class="line" id="msV1058">Il ni aveit ne planche ne punt</p>
      <p class="line" id="msV1059">Mais al rivache un corn aveit</p>
      <p class="line" id="msV1060">Ki a un pel pendu asteit</p>
      <p class="line" id="msV1061">Od qui li venant cornouent</p>
      <p class="line" id="msV1062">Ki le notoner apelouent</p>
      <p class="line" id="msV1063">Un d'eus le corne et il les ot</p>
      <p class="line" id="msV1064">A eus vint si tost cum pot</p>
      <p class="line" id="msV1065">Li meistre sist en un batel</p>
      <p class="line" id="msV1066">Od sei qu'il li lu juvencel</p>
      <p class="line" id="msV1067">Et li serjanz les noteners</p>
      <p class="line" id="msV1068">En la nef traient les sumers</p>
      <p class="line" id="msV1069">Atant cumencent a nager</p>
      <p class="line" id="msV1070">Et marcheant et notener</p>
      <p class="line" id="msV1071">Li meistre esguarde vers l'enfant</p>
      <p class="line" id="msV1072">Gentilz hom semble en sun senblant</p>
      <p class="line" id="msV1073">Puis li dit sire cum errez vus</p>
      <p class="line" id="msV1074">Marchant sui ja'l veez vus</p>
      <p class="line" id="msV1075">En Babilonie voill aler</p>
      <p class="line" id="msV1076">Pur vendre et pur achater</p>
      <p class="line" id="msV1077">Si en cest chastel mesun avez</p>
      <p class="line" id="msV1078">A nuit mais nus herbergez</p>
      <p class="line" id="msV1079">Par fei fait il sire si ai</p>
      <p class="line" id="msV1080">Voluntiers vus i herbegerrai</p>
      <p class="line" id="msV1081">Mais fait il baus pur ço le diseie</p>
      <p class="line" id="msV1082">Que murne et pensif vus veie</p>
      <p class="line" id="msV1083">Tut ensement vi jo uan</p>
      <p class="line" id="msV1084">Entur la feste Seint Johan</p>
      <p class="line" id="msV1085">Çeinz une pulcele entrer</p>
      <p class="line" id="msV1086">Et tut ensement fort plurer</p>
      <p class="line" id="msV1087">Mais mult fait il la resemblez</p>
      <p class="line" id="msV1088">Sun frere estre bien purriez</p>
      <p class="line" id="msV1089">Quant il l'oid sun chef drecha</p>
      <p class="line" id="msV1090">Sire fait il u enn ala</p>
      <p class="line" id="msV1091">En Babilonie fud menee</p>
      <p class="line" id="msV1092">L'amiraill l'ad achatee</p>
      <p class="line" id="msV1093">Floires l'ad quant qu'il poet celee</p>
      <p class="line" id="msV1094">Et quant il furent arivé</p>
      <p class="line" id="msV1095">Od lui la nuit sunt herbergé</p>
      <p class="line" id="msV1096">L'endemain quant il prent cungé</p>
      <p class="line" id="msV1097">A sun ost cent souz duna</p>
      <p class="line" id="msV1098">En apres mult li preia</p>
      <p class="line" id="msV1099">Qu'en si Babilonie oust</p>
      <p class="line" id="msV1100">Ami ki aider li poust</p>
      <p class="line" id="msV1101">Ke par enseignes lui mandast</p>
      <p class="line" id="msV1102">Qu'a sun busuing le cunseillast</p>
      <p class="line" id="msV1103">Sire dit il ainz ke vengez</p>
      <p class="line" id="msV1104">En Babilonie si truverez</p>
      <p class="line" id="msV1105">Un flod d'eewe mult parfund</p>
      <p class="line" id="msV1106">Quant en avrez passé le pund</p>
      <p class="line" id="msV1107">Dunc truverez lu pontener</p>
      <p class="line" id="msV1108">Mis cunpaig est si m'ad mult cher</p>
      <p class="line" id="msV1109">En Babilonie est riches hom</p>
      <p class="line" id="msV1110">Grant tur i ad et forte maisun</p>
      <p class="line" id="msV1111">De nos dous porz sumus conpainz</p>
      <p class="line" id="msV1112">Par mi partun tuz nos gainz</p>
      <p class="line" id="msV1113">Cest men anel li porterez</p>
      <p class="line" id="msV1114">De mai part si li dirrez</p>
      <p class="line" id="msV1115">Qu'il vus cunseillt cum meuz purrad</p>
      <p class="line" id="msV1116">Jo quid qu'il vus herbergerrad</p>
      <p class="line" id="msV1117">Aitant s'est de lui parti</p>
      <p class="line" id="msV1118">Al pund est venu ainz midi</p>
      <p class="line" id="msV1119">Le pund passent si vunt avant</p>
      <p class="line" id="msV1120">Le puntener truvent seant</p>
      <p class="line" id="msV1121">Al ped del pund desucz un arbre</p>
      <p class="line" id="msV1122">Sur un perrun ki fud de marbre</p>
      <p class="line" id="msV1123">Il est mult richement vestu</p>
      <p class="line" id="msV1124">Prodom lur parrt quant l'unt veu</p>
      <p class="line" id="msV1125">Ja hum al punt ne passast</p>
      <p class="line" id="msV1126">Quatre deners ne li dunast</p>
      <p class="line" id="msV1127">Et autre tant de cheval</p>
      <p class="line" id="msV1128">Floires salue lu vassal</p>
      <p class="line" id="msV1129">De tut ses deus l'ad salué</p>
      <p class="line" id="msV1130">Et plus li ad l'anel duné</p>
      <p class="line" id="msV1131">En seingnes de sun conpaingniur</p>
      <p class="line" id="msV1132">Qu'il le herberge en sa maisun</p>
      <p class="line" id="msV1133">Et a sun busuing li cunseillt</p>
      <p class="line" id="msV1134">Sicum s'amur aver vuleit</p>
      <p class="line" id="msV1135">Il ad l'anel ben cuneu</p>
      <p class="line" id="msV1136">Reçeu l'ad ben l'en fu</p>
      <p class="line" id="msV1137">Le son anel li ad baillé</p>
      <p class="line" id="msV1138">A sa fenme l'ad envee</p>
      <p class="line" id="msV1139">Que ben le herbeit pur s'amur</p>
      <p class="line" id="msV1140">Et puis li ad mustré sa tur</p>
      <p class="line" id="msV1141">Es le vus al ostel venu</p>
      <p class="line" id="msV1142">Pur anel sunt ben receu</p>
      <p class="line" id="msV1143">Il se herbergent leement</p>
      <p class="line" id="msV1144">Astables truvent a talent</p>
      <p class="line" id="msV1145">Or est Floires en la cité</p>
      <p class="line" id="msV1146">U estre avait tant desiré</p>
      <p class="line" id="msV1147">Herbergé ches le pontener</p>
      <p class="line" id="msV1148">De cunseill ad mult grant mester</p>
      <p class="line" id="msV1149">Char ja seit ço que venu soit</p>
      <p class="line" id="msV1150">La u tant venir desireit</p>
      <p class="line" id="msV1151">Il ne set si cunseill nan ad</p>
      <p class="line" id="msV1152">Confaitement se cuntendrad</p>
      <p class="line" id="msV1153">Saveir se met en sun curage</p>
      <p class="line" id="msV1154">Que lui remembre sun parage</p>
      <p class="line" id="msV1155">Et cum il erre folement</p>
      <p class="line" id="msV1156">Fait ele char t'entent</p>
   </div>
</div>
